## EEN VERKLARING MET PRAKTISCHE OPMERKINGEN VAN HET BOEK VAN DE PROFEET JONA

Dit boek van Jona, midden tussen de profetische boeken der Schrift geplaatst, is toch meer een geschiedenis dan een profetie. Nog veertig dagen, dan zal Ninevé worden omgekeerd. Slechts deze een regel bevat een voorzegging, de rest van het boek geeft aan wat deze voorzegging voorafging en wat de gevolgen ervan waren. 
Voor en achter dit boekdeel staan duistere profetieën; vele dingen zijn er donker in en moeilijk te verstaan, zelfs de geleerden hebben er moeite mee, ze zijn vaste spijs voor volwassenen. Hier nu tussen in vinden we dit eenvoudig, aangenaam verhaal, onderhoudend voor de zwakste en melk voor de kinderen. Waarschijnlijk is Jona zelf de schrijver van dit boek en ook hij verhaalt, evenals Mozes en andere door de Geest gedreven schrijvers, zijn eigen gebreken. Dit is een bewijs, dat zij in deze geschriften niet hun eigen roem zoeken, maar Gods glorie bedoelen. 
Van dezen zelfde Jona lazen we in 2 Koningen 14:25, waar we vinden, dat hij van Gath-Hefer was, een stad, die aan de stam van Zebulon behoorde, in een afgelegen hoek van het land Israël’s. De Geest, die evenals de wind blaast waarheen Hij wil, ontdekt een Jona even gemakkelijk in Galilea als een Jesaja te Jeruzalem. 
Wij lezen ook, dat hij genade boodschapte aan Israël ten tijde van Jerobeam de Tweeden; want het succes der wapenen bestaande in het terugbrengen der landpaal van de ingang Hamaths tot aan de zee des vlakken velds wordt gezegd te zijn naar het woord des Heeren, dat Hij gesproken had door de dienst van Zijnen knecht Jona, de profeet. Die profetieën staan ons niet vermeld, maar deze tegen Ninevé wel, voornamelijk ter wille van het verhaal, dat er mee samenhangt en dat hoofdzakelijk wordt meegedeeld om Christus’ wille, van Wie Jona type was. Zeer opmerkenswaardige voorbeelden van menselijke zwakheid in Jona staan hier ook in vermeld, en tevens zien we hier Gods genade heerlijk uitkomen, waar Hij berouwvolle zondaars vergeeft, waarvan Ninevé getuigen kan, en morrende heiligen verdraagt, wat Jona te zien geeft.