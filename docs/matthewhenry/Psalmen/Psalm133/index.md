1. EEN lied Hammaäloth, van David. Zie, hoe goed en hoe lieflijk is het, dat broeders ook tezamen wonen.
2. Het is gelijk de kostelijke olie op het hoofd, nederdalende op den baard, den baard van Aäron, die nederdaalt tot op den zoom zijner klederen.
3. Het is gelijk de dauw van Hermon, en die nederdaalt op de bergen van Sion, want de HEERE gebiedt aldaar den zegen, en het leven tot in der eeuwigheid.

## Inleiding

Deze psalm is een korte lofspraak op de eenheid en broederlijke liefde, die we, als wij de ellende van de onenigheid onder de mensen niet aanzagen, onnodig zouden achten. Maar wij kunnen niet te veel zeggen om de mensen te bewegen om eensgezind en in vrede met elkaar te leven. Sommigen maken de gissing dat David de psalm geschreven heeft toen de stammen tot eenheid waren gekomen, in eensgezindheid samenkwamen om hem koning te maken. Het is een psalm van algemeen gebruik en nut voor alle grotere of kleinere, burgerlijke en kerkelijke verenigingen. Hier is.

I. De leer vastgesteld van het geluk van broederlijke liefde vers 1.  
II. De verklaring van die leerstelling door twee beelden of gelijkenissen, vers 2, 3.  
III. Het bewijs ervan in een goede reden, die er voor gegeven is, vers 3, en dan wordt het ons overgelaten om de toepassing er van te maken, hetgeen wij moeten doen bij het zingen ervan, onszelf en elkaar opwekkende en aansporende tot heilige liefde. De inhoudsopgave van de psalm in onze Bijbels is kort maar zeer juist: "De weldaad, of het voordeel van de gemeenschap van de heiligen." 

## Psalm 133:1-3 
1\. Zie hier wat geprezen en aanbevolen wordt: broeders, die in eensgezindheid samenwonen, niet alleen niet twistende, elkaar niet verslindende, maar zich verlustigende in elkanders genegenheid, en door wederzijdse diensten elkanders welvaren bevorderende. Soms verkiest men als het beste middel om vrede te houden, om broeders ver van elkaar te doen wonen, dat kan ook wezenlijk vijandschap en strijd voorkomen, Genesis 13:9, maar het goede en lieflijke is voor broeders, die samenwonen, en aldus in eenheid te wonen, te wonen alsof zij een waren, zo lezen het sommigen, alsof zij slechts een hart, een ziel, een belang hadden. David had vele zonen bij vele vrouwen, waarschijnlijk heeft hij deze psalm geschreven tot hun onderricht, om hen in liefde aan elkaar te verbinden, en indien zij het gedaan hadden zou veel van het kwaad, dat in zijn gezin ontstond, gelukkig voorkomen zijn. De stammen Israëls hebben gedurende lange tijd afzonderlijke belangen gehad in de tijd van de Richteren, en dit had dikwijls kwade gevolgen, maar nu zij verenigd waren onder een algemeen hoofd, wilde hij hen doen beseffen hoe voordelig dit waarschijnlijk voor hen zijn zou, inzonderheid nu de ark op een bepaalde plaats gevestigd was, en daarmee de algemene verzamelplaats voor hen was aangewezen voor de openbare eredienst, en het middelpunt hunner eenheid. Laat hen dan nu in liefde wonen.

2\. Hoe loffelijk en aanbevelenswaardig het is, hoe goed en lieflijk het is Het is goed op zichzelf, in overeenstemming met de wil van God, het is de gelijkvormigheid van de aarde met de hemel. Het is goed voor ons, voor onze eer en onze behaaglijkheid, het is aangenaam en welbehaaglijk aan God en alle goede mensen, het schenkt voortdurend genot aan hen, die aldus in eensgezindheid leven. Ziet, hoe goed! Wij kunnen het goede en lieflijke er van bevatten noch uitdrukken. Ziet, het is iets zeldzaams, en daarom iets bewonderenswaardigs. Ziet en verwondert u dat er nog zoveel goeds en lieflijks is onder de mensen, zoveel van de hemel op deze aarde. Ziet, het is als iets beminnelijks, dat ons hart aantrekt. Ziet, het is een voorbeeldig iets, dat, waar het is, met een heilige wedijver door ons nagevolgd moet worden.

3\. Hoe het lieflijke ervan duidelijk gemaakt wordt.

A. Het is geurig als de heilige zalfolie, die zeer welriekend was gemaakt en tot groot genot van de omstanders haar geuren verspreidde als ze uitgestort werd op het hoofd van Aaron of van de hogepriester, zijn opvolger, en wel zo overvloedig, dat zij van zijn gelaat afdroop op de kraag van zijn kleed, vers 2.
a. Dit was heilige zalf, en zo moet onze broederlijke liefde zijn, met een rein hart toegewijd aan God. Wij moeten liefhebben die uit God geboren zijn, om diens wil, die geboren heeft, 1 Johannes 5:1.
b. Deze zalf bestond uit een mengsel, naar Goddelijk voorschrift samengesteld, God heeft er de bestanddelen en de hoeveelheid van bepaald. Zo wordt de gelovigen geleerd God en elkaar lief te hebben, het is een genade, die Hij in ons werkt.
c. zij was zeer kostbaar, en mocht niet voor gewoon gebruik bereid worden. Zo is heilige liefde in de ogen Gods van grote waardij, en datgene is in waarheid kostbaar en kostelijk hetwelk dit is in de ogen Gods. 
d. Zij was aangenaam, beide aan Aaron zelf en aan degenen die om hem heen waren, en aldus is heilige liefde, zij is als olie en reukwerk, die het hart verblijdt. Christus liefde voor de mensheid was een deel van die vreugdeolie, waarmee Hij gezalfd was boven Zijn medegenoten.
e. Aaron en zijn zonen werden niet toegelaten om voor het aangezicht des Heeren te dienen, voor zij met deze zalfolie gezalfd waren, en onze diensten zijn Gode niet welbehaaglijk zonder deze heilige liefde indien wij haar niet hebben, dan zijn wij niets 1 Korinthe 13:1, 2.

B. Het is vruchtdragend, het is nuttig zowel als aangenaam, het is gelijk de dauw, het brengt overvloedige zegeningen mede, zo talrijk als dauwdroppels. Het koelt de verschroeiende hitte af van der mensen hartstochten, zoals de avonddauw de lucht afkoelt en de aarde verkwikt. Het draagt zeer veel bij tot onze vruchtbaarheid in alles wat goed is, het bevochtigt het hart, maakt het week en geschikt om het goede zaad des Woords te ontvangen, zoals in tegenovergestelde zin kwaadheid en ledigheid ons ongeschikt maken om het te ontvangen, 1 Petrus 2:1. Het is gelijk de dauw van Hermon, een gewone berg, want broederlijke liefde is de schoonheid en het voordeel van de burgerlijke maatschappij, en die neerdaalt op de bergen van Sion, een heilige berg, want het draagt zeer veel bij tot de vruchtbaarheid van de Godsdienstige samenleving. Beide Hermon en Sion zullen verdorren zonder deze dauw. Van de dauw wordt gezegd, dat hij "naar geen man wacht, noch mensenkinderen verbeidt," Micha 5:6. En onze liefde tot onze broederen moet niet wachten op de hunne voor ons, dat is tollenaarsliefde, maar moet haar voorkomen, dat is Goddelijke liefde.

IV. Het bewijs van de uitmuntendheid van broederliefde. Liefdevolle mensen zijn gezegende mensen. Want:

A. Zij zijn door God gezegend, en dus waarlijk gezegend. Daar waar broeder en samenwonen gebiedt de Heere de zegen, een samengestelde zegen, waarin alle zegeningen begrepen zijn. Het is Gods kroonrecht om de zegen te gebieden, de mensen kunnen slechts om een zegen bidden. Zegeningen overeenkomstig de belofte zijn zegeningen die God gebiedt, want Hij heeft Zijn verbond in eeuwigheid geboden. Zegeningen, die uitwerking doen, zijn geboden zegeningen, want Hij spreekt en het is er.
B. Zij zijn gezegend tot in eeuwigheid. De zegen, die God gebiedt over hen, die in liefde samenwonen, is leven tot in eeuwigheid, dat is de zegen van de zegeningen. Zij, die wonen in liefde, wonen niet alleen in God, maar wonen reeds in de hemel. Gelijk de volkomenheid van de liefde de zaligheid is van de hemel, zo is de oprechtheid van de liefde het onderpand van die zaligheid. Zij, die in liefde en vrede wonen zullen bevinden dat de God van de liefde en des vredes thans met hen is, en weldra zullen zij voor eeuwig bij Hem zijn in de wereld van eindeloze liefde en vrede. Hoe goed is het dan, en hoe lieflijk! 
