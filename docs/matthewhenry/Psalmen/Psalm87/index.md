1. EEN psalm, een lied voor de kinderen van Korach. Zijn grondslag is op de bergen der heiligheid.
2. De HEERE bemint de poorten Sions, boven alle woningen Jakobs.
3. Zeer heerlijke dingen worden van u gesproken, o stad Gods. Sela.
4. Ik zal Rahab en Babel vermelden onder degenen die Mij kennen; zie, de Filistijn en de Tyriër, met den Moor, deze is aldaar geboren.
5. En van Sion zal gezegd worden: Die en die is daarin geboren; en de Allerhoogste Zelf zal haar bevestigen.
6. De HEERE zal hen rekenen in het opschrijven der volken, zeggende: Deze is aldaar geboren. Sela.
7. En de zangers gelijk de speellieden, mitsgaders al mijn fonteinen, zullen binnen u zijn.

## Inleiding

De voorgaande psalm was zeer duidelijk en gemakkelijk te begrijpen, maar in deze vinden wij dingen, die duister en moeilijk te verstaan zijn. Het is een lofdicht op Sion, als een type van de Evangeliekerk, op welke hetgeen hier gesproken wordt zeer toepasselijk is. Om der wille des tempels wordt hier aan Sion de voorkeur gegeven:

I. Boven het overige van het land Kanaän, daar het met de bijzondere tekenen van Gods gunst is gekroond, vers 1-3.  
II. Boven iedere andere plaats of land, hoe ook genaamd, als bevattende uitnemender mannen en bevoorrecht zijnde met overvloediger zegeningen van God, vers 4-7.  

Sommigen denken dat hij geschreven werd om de blijdschap van Gods volk uit te drukken toen Sion in bloeiende toestand was. Anderen denken dat hij geschreven werd om hun geloof en hun hoop aan te moedigen, toen Sion in puin lag, en na de gevangenschap herbouwd moest worden, hoewel niemand er naar vraagt, Jeremia 30:17. Dit is Sion, waar niemand naar vraagt, maar God had grote dingen ervoor gedaan, en grote, heerlijke dingen er van gesproken, die alle hun vervulling zullen hebben in de Evangeliekerk, waarop wij dus bij het zingen van deze psalm het oog moeten hebben.

## Psalm 87:1-3 
Sommigen houden de eerste woorden van de psalm voor een deel van het opschrift, het is een psalm, of lied, waarvan de heilige bergen het onderwerp zijn, de tempel, in Sion gebouwd op de berg Moria. Dat is de grondslag van de inhoud, het begin van de psalm. Of wij kunnen onderstellen dat de psalmist nu de tabernakel of tempel op het oog had, er de heerlijkheid van beschouwde, en toen eindelijk lucht gaf aan deze uitdrukking, die verwijst, niet naar wat hij tevoren had geschreven, maar naar hetgeen, waaraan hij heeft gedacht. Iedereen wist wat hij bedoelde, toen hij zo plotseling, zo opeens, zei: Zijn grondslag is op de bergen van de heiligheid. Tot lof van de tempel worden hier drie dingen opgemerkt.

1\. Dat hij gefundeerd was op de bergen van de heiligheid, vers 1. De kerk heeft een fondament, zodat zij niet kan verzinken, of wankelen. Christus zelf is er het fondament van, dat God gelegd heeft. Het Jeruzalem hierboven is een stad, die fondamenten heeft. Het fondament is op de bergen, het is hoog gebouwd, "de berg van het huis des Heeren zal vastgesteld zijn op de top van de bergen, Jesaja 2:2. Het is stevig, solide gebouwd, de bergen zijn rotsachtig, en op een rots is de kerk gebouwd. De wereld is gegrond op de zeeën, Psalm 24:2, die aan voortdurende eb en vloed onderhevig zijn, en een zeer zwak fondament zijn, Babel was gebouwd in een vlakte, waar de grond verrot was, maar de kerk is gebouwd op de eeuwige bergen, de altoosdurende heuvelen, want eerder zullen de bergen wijken en de heuvelen wankelen, dan dat het verbond van Gods vrede teniet gedaan zal worden, en daarop is de kerk gebouwd, Jesaja 54:10. Het fondament is op de bergen van de heiligheid. Heiligheid is de kracht en vastigheid van de kerk, deze is het, die haar steunt en voor zinken bewaart, niet zozeer dat zij gebouwd is op bergen, als wel dat zij gebouwd is op bergen van de heiligheid, op de belofte van God, ter bevestiging waarvan Hij gezworen heeft bij Zijn heiligheid, op de heiligmaking des Geestes, die de zaligheid verzekert van al de heiligen.

2\. Dat God er een bijzondere genegenheid voor heeft te kennen gegeven, vers 2. De Heere bemint de poorten van Sion, van de tempel van de huizen van de leer, (aldus de Chaldeeër) boven alle woningen van Jakob, hetzij in Jeruzalem of overal elders in het land. Van Sion had God gezegd: "Dit is Mijn rust tot in eeuwigheid, hier zal Ik wonen." Daar ontmoette Hij zijn volk en sprak met hen, ontving hun hulde en toonde hun de tekenen van Zijn gunst, en uit dit alles kunnen wij afleiden hoezeer Hij deze poorten beminde. God heeft liefde voor de woningen van Jakob, heeft een genaderijk welgevallen aan Godsdienstige gezinnen, en neemt de aanbidding aan van hun huisgodsdienst. Meer nog bemint Hij de poorten van Sion, niet slechts meer dan sommige, maar meer dan alle woningen van Jakob. God werd in de woningen van Jakob aangebeden, en de Godsdienstoefening van het gezin is de plicht van het gezin, die volstrekt niet veronachtzaamd moet worden, maar als zij in mededinging komt met de openbare godsdienstoefening, dan moet aan deze de voorkeur worden gegeven.

3\. Dat er veel van gesproken is in het woord van God, vers 3. Zeer heerlijke dingen worden van u gesproken, o stad Gods! Wij moeten over zaken en personen oordelen naar zij zich voordoen en naar de schatting ervan in en door de Schrift. Veel slechte dingen werden gesproken van de stad Gods door haar vijanden om haar gering en gehaat te maken, maar door Hem, wiens oordeel dies zijn wij zeker naar waarheid is, zijn er heerlijke dingen van gesproken. Van de tempel heeft God gezegd: "Mijne ogen en Mijn hart zullen daar te allen dage zijn. Ik heb dit huis verkoren en geheiligd, opdat Mijn naam daar zij tot in eeuwigheid," 2 Kronieken 7:16. "Schoon van gelegenheid, een vreugde van de gehele aarde is de berg Sion," Psalm 48:3. Dat zijn heerlijke dingen. Maar nog heerlijker dingen zijn gesproken van de Evangeliekerk, zij is de bruid van Christus, de gekochte door Zijn bloed, "een heilig volk, een verkregen volk, een koninklijk priesterdom, en de poorten van de hel zullen tegen haar niet overmogen." Laten wij ons voor de kerk van Christus niet schamen, ook niet in haar nederigste, geringste toestand, noch hunner, die er toebehoren, noch onze betrekking tot haar loochenen, al wordt die ons nog zozeer tot versmaadheid gerekend, daar zulke heerlijke dingen van haar gesproken zijn, en geen jota of tittel er van ter aarde zal vallen.

## Psalm 87:4-7 
Sion wordt hier vergeleken met andere plaatsen en boven deze verkoren, de kerk van Christus is heerlijker en voortreffelijker dan alle volken van de aarde.

1\. Er wordt erkend dat ook andere plaatsen haar heerlijke dingen hebben, vers 4. Ik zal Rahab vermelden, dat is Egypte, en Babel, onder degenen die mij kennen, en om mij heen zijn en met wie ik spreek over openbare aangelegenheden, ziet Filistia, Tyrus en Ethiopië of liever Arabië, "wij zullen zien, dat deze aldaar geboren was, deze of die beroemde man, uitblinkende in kennis en deugd, kan aangewezen worden als een inboorling van die landen, hier en daar een, die een proseliet, een aanbidder van de ware God wordt. Maar sommigen geven er een andere zin aan, zij beschouwen het als een profetie of belofte van de toebrenging van de heidenen tot de kerk, en hun vereniging met de Joden tot een lichaam. God zegt: "Ik zal Egypte en Babel rekenen tot hen, die Mij kennen. Ik zal hen evenzeer Mijn volk achten te zijn als Israël, als zij het Evangelie van Christus zullen ontvangen hebben, en hen erkennen als geboren in Sion, aldaar wedergeboren, even vrijelijk toegelaten tot de voorrechten van Sion als geboren Israëlieten." Zij die vreemdelingen en bijwoners waren, worden "medeburgers van de heiligen," Eféze 2:19. Een bekeerling uit de heidenen staat op gelijke voet met een geboren Jood. Vergelijk Jesaja 19:23-25. "De Heere van de heirscharen zal hen zegenen, zeggende: Gezegend zij Mijn volk de Egyptenaars, en de Assyriërs het werk Mijner handen, en Israël Mijn erfdeel." 

2\. Er wordt bewezen dat de heerlijkheid van Sion die allen ver overtreft, in menigerlei opzicht, want: 
A. Sion zal veel grote en Godvruchtige mannen voortbrengen, die vermaard zullen zijn in hun geslacht, vers 5. Van Sion zal door al haar naburen gezegd worden: Die en die is daarin geboren, vele mannen van naam, beroemd om hun wijsheid en godsvrucht, en inzonderheid om hun bekendheid met de woorden van God en de gezichten des Almachtigen. Vele profeten en koningen, die groter gunstgenoten zullen zijn van de hemel en een groter zegen voor de aarde dan ooit in Egypte of Babel gekweekt werden. De helden van de kerk staan verre boven die van de heidense volken, en hun namen, opgeschreven in de hemel, zullen met helderder glans schitteren dan die in de geschiedenisrollen van de volken ter eeuwige gedachtenis staan opgetekend. Een man, een man, is daar geboren waaronder sommigen Christus verstaan, die man, die zoon des mensen, die schoner is dan de mensenkinderen, Hij was geboren te Bethlehem, nabij Sion, en was de heerlijkheid van Zijn volk Israël. De grootste eer, die ooit het Joodse volk was aangedaan was dat uit hen, "zoveel het vlees aangaat Christus is, Romeinen 9:5. Of wel, dit kan toegepast worden op de bekering van de heidenen. Van Sion zal gezegd worden dat de wet, die van Sion is uitgegaan, het Evangelie van Christus, een middel zal zijn om vele zielen voor God geboren te doen worden, en het Jeruzalem, dat van boven is, zal als hun aller moeder erkend worden.

B. Sions belang zal versterkt en bevestigd worden door een almachtige kracht. De Allerhoogste zelf zal het op zich nemen, om haar te bevestigen, die het krachtdadig doen kan. De toetreding van proselieten uit onderscheidene volken zal zo weinig twist en verdeeldheid teweegbrengen, dat zij grotelijks zal bijdragen tot Sions sterkte, want, God zelf haar gegrond hebbende op een eeuwigdurend fondament, zal zij, welke beroeringen er ook zijn zullen van staten en koninkrijken, en hoe hemel en aarde ook bewogen worden, niet wankelen, maar vast en onbewogen blijven tot in eeuwigheid. 

C. Sions zonen zullen met eer in de registers vermeld worden, vers 6. De Heere zal hen rekenen in het opschrijven van de volken, als Hij een lijst maakt van Zijn onderdanen, zeggende: Deze is aldaar geboren, is dus een onderdaan van geboorte, door de eerste geboorte, in Zijn huis geboren zijnde door de tweede geboorte, wedergeboren zijnde door Zijn Geest. Als God komt om met de kinderen van de mensen af te rekenen, teneinde aan ieder hunner te vergelden naar Zijn werken, dan zal Hij zien wie in Sion was geboren en bijgevolg de voorrechten van Gods heiligdom heeft genoten, welker de aanneming was tot kinderen, en de heerlijkheid, en de verbonden, en de wetgeving, en de dienst van God, Romeinen 9:4, 3:1, 2. Want aan hen was veel gegeven, en daarom zal van hen veel geëist worden, en dienovereenkomstig zal de rekening zijn, vijf talenten moeten door hen, aan wie zij gegeven werden, goed gebruikt worden. Ik weet uw werken en waar gij woont, en waar gij geboren waart. Sela. Laat hen, die in Sion wonen, hierop letten en leven naar hun belijdenis.

D. Sions liederen zullen met blijdschap en gejuich worden gezongen. Zowel de zangers als de speellieden zullen daar wezen om God te loven, vers 7. Het was zeer tot eer van Sion en is zeer tot eer van de Evangeliekerk, dat God daar gediend en aangebeden wordt met verheuging. Zijn werk wordt gedaan, wordt gedaan met blijmoedigheid, zie Psalm 68:26. "Al Mijn fonteinen zullen binnen u zijn, o Sion", zegt God. Hij heeft schatten van genade neergelegd in Zijn heilige inzettingen, daar zijn de fonteinen, waaruit deze beekjes hun oorsprong nemen, welke "de stad Gods verblijden," Psalm 46:5. Dat zegt de psalmist die acht dat de fonteinen, waaruit zijn dorre dorstige ziel bevochtigd moet worden, in het heiligdom zijn, in het Woord en in de inzettingen, en in gemeenschap met de heiligen. De fonteinen van de blijdschap van een vleselijk gezin, van de wereldling, liggen in rijkdom en genot maar de fonteinen van de vreugde van een begenadigde ziel liggen in het Woord van God en in het gebed. Christus is de ware tempel, al onze fonteinen zijn binnen in Hem, en uit Hem vloeien al onze stromen. Het is des Vaders welbehagen geweest, en ook alle gelovigen hebben daar een welbehagen in dat in Hem al de volheid wonen zou.

