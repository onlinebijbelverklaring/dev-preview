## EEN VERKLARING MET PRAKTISCHE OPMERKINGEN VAN HET DERDE BOEK VAN MOZES GENAAMD LEVITICUS

Er is in geheel dit boek van Leviticus niets historisch behalve het bericht, dat ons gegeven is van de wijding der priesterschap in hoofdstuk 8 en 9; van de straf van Nadab en Abihu door de hand Gods wegens het brengen van vreemd vuur, Hoofdstuk 10; en van de zoon van Selomith door de hand van de magistraat wegens Godslastering, Hoofdstuk 24. Al het overige van het boek wordt ingenomen door de wetten, hoofdzakelijk kerkelijke wetten, die God aan Israël heeft gegeven door de hand van Mozes, betreffende hun offers, hun spijs en drank en verschillende wassingen, en de andere eigenaardigheden door welke God zich dit volk heeft afgezonderd en het onderscheiden heeft van andere volken; en al deze dingen waren typen van toekomende goederen, die gerealiseerd en vervangen zijn door het Evangelie van Christus. 
Wij noemen het boek Leviticus, naar de Septuaginta, omdat het de wetten en verordeningen bevat van het Levitische priesterschap (zoals het genoemd wordt in Hebreeën 7:1 en de bediening er van. De Levieten waren voornamelijk belast met deze inzettingen, zowel om hun plicht te doen, te doen hetgeen hunner was, en om het volk te leren zijn plicht te doen, te doen hetgeen zijner is. Aan het einde van het vorige boek lazen wij van de oprichting van de tabernakel, die de plaats der aanbidding moest zijn, en gelijk die gemaakt werd overeenkomstig het voorbeeld, zo moesten de inzettingen van de eredienst het ook wezen, welke er bediend werden. Daarin was het Goddelijk voorschrift even bijzonder als in Zijn voorschrift betreffende het maken van de tabernakel, en het moet alles even nauwkeurig en nauwgezet worden waargenomen. 
Dit bericht van de wet, die nu opgeheven is, is ons nuttig ter versterking van ons geloof in Jezus Christus, als het Lam dat geslacht is van de grondlegging der wereld, en tot toeneming onzer dankbaarheid aan God, dat wij door Hem bevrijd zijn van het juk der ceremoniële wet, en in de tijd der verbetering leven. 
