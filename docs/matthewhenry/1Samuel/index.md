## EEN VERKLARING MET PRAKTISCHE OPMERKINGEN VAN HET EERSTE BOEK VAN SAMUËL

Dit boek en het boek, dat er op volgt, dragen de naam van Samuël in het opschrift, niet omdat hij er de schrijver van was (behalve van hetgeen er voorviel in zijn eigen tijd, tot aan het vijf en twintigste hoofdstuk van het eerste boek, waarin wij een bericht hebben van zijn dood) maar omdat het eerste boek begint met een uitvoerig bericht nopens hem, zijne geboorte en kindsheid, zijn leven en zijne regering; en het overige van de twee boeken, die naar hem genoemd zijn, de geschiedenis bevat van de regeringen van Saul en David, die beiden door hem gezalfd zijn geworden. En omdat de geschiedenis van deze twee koningen het grootste gedeelte van deze boeken in beslag neemt, noemt de Vulgata ze het eerste en tweede Boek der Koningen, en de twee, die er op volgen, het derde en vierde. 
De Engelse overzetters van de Bijbel hebben daar nota van genomen met een alias, "anders genoemd het eerste Boek der Koningen." 
De LXX noemen ze het eerste en tweede Boek der koninkrijken. Het is nutteloos om hierover te twisten; maar het is onnodig om van de Hebreeuwse waarheid af te wijken. 

Deze twee boeken bevatten de geschiedenis van de twee laatste der Richteren, Eli en Samuël, die niet zoals de anderen, krijgslieden waren, maar priesters, en als zodanig zijn zij een aanhangsel van het boek der Richteren; en van de eerste twee koningen, en als zodanig zijn zij ene inleiding tot de geschiedenis der koningen. Zij bevatten een aanzienlijk ceel van de gewijde geschiedenis; in het Nieuwe Testament wordt er soms naar verwezen, en ook dikwijls in de titel van Davids Psalmen, die, indien zij naar volgorde geplaatst waren, in deze boeken zouden voorkomen. Het is onzeker wie er de schrijver van is geweest; waarschijnlijk heeft Samuël de geschiedenis van zijn eigen tijd beschreven, terwijl na hem sommigen der profeten, die bij David waren (zeer waarschijnlijk Nathan) haar vervolgd hebben. 
Het eerste boek geeft ons een uitvoerig bericht van Eli’s val en van Samuëls verheffing en goede regering, Hoofdstuk 1-8. Van Samuëls afstand van de regering en Sauls bevordering en zijn slecht bestuur, Hoofdstuk 9-15. De keuze van David, zijne worstelingen met Saul. Sauls verderf ten laatste, en het effenen van de weg tot de troon voor David, Hoofdstuk 16-31. En deze dingen zijn ter onzer lering geschreven.
 