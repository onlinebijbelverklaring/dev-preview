1. DE woestijn en de dorre plaatsen zullen hierover vrolijk zijn, en de wildernis zal zich verheugen en zal bloeien als een roos.
2. Zij zal lustig bloeien en zich verheugen, ja, met verheuging en juichen; de heerlijkheid van Libanon is haar gegeven, het sieraad van Karmel en Saron; zij zullen zien de heerlijkheid des HEEREN, het sieraad onzes Gods.
3. Versterkt de slappe handen, en stelt de struikelende knieën vast.
4. Zegt den onbedachtzamen van hart: Weest sterk, vreest niet; zie, ulieder God zal ter wrake komen met de vergelding Gods; Hij zal komen en ulieden verlossen.
5. Alsdan zullen der blinden ogen opengedaan worden, en der doven oren zullen geopend worden.
6. Alsdan zal de kreupele springen als een hert, en de tong des stommen zal juichen; want in de woestijn zullen wateren uitbarsten, en beken in de wildernis.
7. En het dorre land zal tot staand water worden, en het dorstige land tot springaders der wateren; in de woning der draken, waar zij gelegen hebben, zal gras met riet en biezen zijn.
8. En aldaar zal een verheven baan en een weg zijn, welke de heilige weg zal genaamd worden; de onreine zal daar niet doorgaan, maar hij zal voor dezen zijn; die dezen weg wandelt, zelfs de dwazen zullen niet dwalen.
9. Er zal geen leeuw zijn, en geen verscheurend gedierte zal daarop komen, noch aldaar gevonden worden; maar de verlosten zullen daarop wandelen.
10. En de vrijgekochten des HEEREN zullen wederkeren en tot Sion komen met gejuich, en eeuwige blijdschap zal op hun hoofd wezen; vrolijkheid en blijdschap zullen zij verkrijgen, maar droefenis en zuchting zullen wegvlieden.

## Inleiding

Gelijk na de voorzegging van Gods oordelen over de wereld, Hoofdstuk 24, de belofte volgt van grote zegen, die weggelegd is voor Zijn kerk, Hoofdstuk 25 zo vinden we na het sombere, ontzettende toneel van verwarring in het vorige hoofdstuk, nu in dit hoofdstuk een stralend en lieflijk toneel, dat, hoewel het de bloeiende staat voorstelt van Hiskia’s koninkrijk in het laatste tijdperk van zijn regering, echter even ver daar overheen ziet, als de profetie in het vorige hoofdstuk verder zag dan op de verwoesting en het verderf van de Edomieten, beide zijn typisch, en van het meeste belang is het voor ons om op die dingen te zien, waarvan zij typen waren, het koninkrijk van Christus en het koninkrijk van de hemelen. Als de wereld die in het boze ligt, in puin zal zijn, en de Joodse kerk, die in ongeloof bleef volharden, een verwoesting zal geworden zijn, dan zal de Evangeliekerk opgericht worden en bloeien.

I. De heidenen zullen erin gebracht worden, vers 1, 2, 7.  
II. Haar vrienden, die zwak en vreesachtig waren, zullen bemoedigd worden, vers 3, 4.  
III. Wonderen zullen gewrocht worden op het lichaam en de ziel van de mensen, vers 5, 6.  
IV. De Evangeliekerk zal geleid worden in de weg van de heiligheid, vers 8, 9.  
V. Ze zal ten slotte tot eindeloze blijdschap gebracht worden, vers 10. Aldus vinden wij in dit hoofdstuk meer van Christus en de hemel dan men in het Oude Testament verwacht zou hebben. 

## Jesaja 35:1-4 
In deze verzen hebben wij:
I. Het dorre, woeste land bloeiende. In het vorige hoofdstuk hadden wij een volkrijk en vruchtbaar land, dat in een akelige woestijn was veranderd, nu hebben wij in plaats hiervan een woestijn in een goed land veranderd. Toen het land van Juda bevrijd was van het Assyrische leger, begonnen die delen van het land welke door de verwoestingen, die zij er in hadden aangericht, tot een wildernis waren gemaakt, zich te herstellen, en zo hadden zij opnieuw een aangenaam aanzien, ze bloeiden weer als de roos. Toen de heidense volken, die gedurende lange tijd als een woestijn zijn geweest en Gode geen vrucht hebben voortgebracht, het Evangelie hebben aangenomen, is met het Evangelie ook blijdschap tot hen gekomen, Psalm 67:4-5, 96:11, 12. Toen Christus gepredikt werd in Samaria, "werd er grote blijdschap in de stad," Handelingen 8:8. zij, die in duisternis waren gezeten, zagen een groot en vreugdevol licht. En toen bloeiden zij en gaven hoop op een overvloedige oogst van vruchten, want dat was het, dat de predikers van het Evangelie op het oog hadden, Johannes 15:16 heen te gaan en vrucht te dragen, Romeinen 1:13, Coloss. 1:6. Hoewel bloesems geen vruchten zijn, en dikwijls tenietgaan, zijn zij er toch voor om vruchten voort te brengen. Bekerende genade doet de ziel, die een wildernis was, zich verheugen, ja met verheuging en juichen, en overvloedig bloeien. Aan deze bloeiende woestijn zal al de heerlijkheid van de Libanon gegeven worden, welke bestond in de sterkte en statigheid van zijn cederen, met het sieraad van Karmel en Saron, welke bestond in koren en vee. Alles wat van waarde is in een inzetting, is in het Evangelie gebracht. Al de schoonheid van de Joodse kerk was toegelaten in de Christelijke kerk, en kwam uit in volkomenheid, zoals de apostel uitvoerig aantoont in zijn brief aan de Hebreën, al wat uitnemend en wenselijk was in de Mozaïsche bedeling, is overgebracht in de Evangelische inzettingen.

II. De heerlijkheid Gods uitblinkende. Zij zullen zien de heerlijkheid des Heeren, God zal zich meer dan ooit openbaren in Zijn genade en liefde voor het mensdom (want dat is Zijn heerlijkheid, Zijn sieraad), en Hij zal hun ogen geven om haar te zien en harten om er door getroffen te zijn. Dit is het, dat de woestijn zal doen bloeien. Hoe meer wij door het geloof van de heerlijkheid des Heeren zien en van het sieraad van onze God, hoe meer vreugdevol en hoe meer vruchtbaar wij zullen zijn.

III. De zwakken en vreesachtigen bemoedigd vers 3, 4. Gods profeten en dienstknechten zijn er inzonderheid mee belast, om krachtens hun ambt, de slappe handen te versterken, hen te vertroosten, die zich nog niet konden herstellen van de angst, waarin zij verkeerd hadden vanwege het Assyrische leger, met de verzekering dat God nu in genade tot hen zou wederkeren. Dat is het doel van het Evangelie:

1\. Hen te versterken, die zwak zijn, en hen te bevestigen: de slappe handen, die niet in staat zijn om te werken of om te strijden, en nauwelijks opgeheven kunnen worden in het gebed, en de struikelende knieën, die noch kunnen staan noch kunnen lopen, en ongeschikt zijn voor de loop, die ons voorgesteld is. Het Evangelie voorziet ons van versterkende overwegingen, en toont ons waar kracht is weggelegd voor ons. Onder ware Christenen zijn er velen, die slappe handen hebben en struikelende knieen, die nog slechts kinderen zijn in Christus, maar het is onze plicht om onze broederen te versterken, Lukas 22:32, niet alleen de zwakken te verdragen, maar te doen wat wij kunnen om hen te bevestigen en te steunen, Romeinen 15:1, Thessalonicenzen 5:14. Het is ook onze plicht om onszelf te versterken, "de trage handen en de slappe knieen weer op te richten", Hebreeën 12:12, gebruik makende van de kracht, die God ons gegeven heeft, en haar oefenende.

2\. Hen te bemoedigen, die vreesachtig zijn en moedeloos zijn geworden. Zegt tot hen, die vreesachtig van hart zijn, vers 4, die vreesachtig zijn door hun eigen zwakheid en de kracht van hun vijanden, tot hen die haastig zijn - dat is hier de betekenis van het woord - die op het eerste alarm gaan vluchten, en de zaak maar als verloren opgeven, die in hun haasten zeggen:" Wij zijn afgesneden, wij zijn verloren", Psalm 31:23, er is genoeg in het Evangelie om deze vrees tot zwijgen te brengen, het zegt tot hen, en laat hen het tot zichzelf en tot elkaar zeggen: Weest sterk en vreest niet. Vrees verzwakt, hoe meer wij er tegen strijden, hoe sterker wij zullen zijn, beide voor doen en voor lijden, en tot onze aanmoediging om te strijden heeft Hij, die tot ons zegt: Weest sterk, hulp voor ons besteld bij een held.

IV. De verzekering gegeven van de nadering van een Verlosser: "Ziet, ulieder God zal ter wrake komen. God zal voor u verschijnen tegen uw vijanden, zal vergelding doen voor de schade, die zij aangericht hebben, en voor de verliezen, die gij geleden hebt." In de volheid des tijds zal, de Messias komen om wrake te doen aan de machten van de duisternis, hen te beroven en openlijk tentoon te stellen, en de treurenden in Sion te belonen met een overvloedige vertroosting. Hij zal komen en ulieden verlossen, met de hoop hierop hebben de Oud-Testamentische heiligen hun zwakke handen versterkt. Hij zal weerkomen aan het einde van de tijd, weerkomen in vlammend vuur om verdrukking te vergelden aan hen, die Zijn volk verdrukt hebben, en rust aan hen, die verdrukt werden, zo’n rust, als niet slechts een einde zal maken aan al hun moeite en verdriet maar er de volkomen vergoeding voor zal zijn. 2 Thessalonicenzen 1:6, 7. Zij, wier hart beeft voor de arke Gods en die in kommer zijn over Zijn kerk in de wereld, kunnen zich hiermede geruststellen: God zal het werk in Zijn eigen handen nemen. Uw God zal komen, die uw zaak bepleit en uw belangen erkent, God zelf, die alleen God is. 

## Jesaja 35:5-10 
Dan, wanneer ulieder God zal komen, namelijk Christus, om Zijn koninkrijk in de wereld op te richten, waarvan al de profeten getuigen, inzonderheid in hun profetieën nopens tijdelijke uitreddingen van de kerk, en deze Evangelische profeet in het bijzonder, - zie dan uit naar grote dingen.

I. Er zullen wonderen gewrocht worden in het koninkrijk beide van de natuur en van de genade, wonderen van goedertierenheid, gewerkt voor de kinderen van de mensen, genoegzaam om te doen blijken dat het niet minder dan een God is, die tot ons komt.

1\. Er zullen wonderen gewrocht worden aan het lichaam van de mensen, vers 5, 6. De ogen van de blinden zullen opengedaan worden. Dit werd dikwijls gedaan door onze Heere Jezus, toen Hij hier op aarde was, door het spreken van een woord, en eens heeft Hij aan een blindgeborene het gezicht gegeven. Mattheüs 9:27, 12:22, 20:30, Johannes 9:7. Door Zijn macht werden ook de oren geopend, door één woord: Effatha, wordt geopend, Markus 7:34. Aan velen, die lam waren, werd het gebruik van hun ledematen zo volkomen teruggegeven, dat zij niet slechts konden lopen maar springen, en daar hadden zij zoveel vreugde in, dat zij het niet konden laten om op te springer van blijdschap, zoals de kreupele gedaan heeft, Handelingen 3:8. Ook de stommen werden instaat gesteld te spreken, en dan was het niet te verwonderen dat zij lust hadden om te zingen van vreugde, Mattheüs 9:32, 33. Deze wonderen die Christus gewrocht heeft om te bewijzen dat Hij van God gezonden was, ja die Hij werkte door Zijn eigen kracht en in Zijn eigen naam, en daardoor bewees dat Hij God was, dezelfde, die in de beginne de mens de mond gemaakt heeft, het horende oor en het ziende oog. Toen Hij aan de discipelen van Johannes Zijn Goddelijke zending wilde bewijzen deed Hij het door wonderen van die aard, waardoor deze Schrift vervuld is geworden.

2\. Wonderen, grotere wonderen nog, zullen gewrocht worden aan de zielen van de mensen. Door het woord en de Geest van Christus zijn zij, die geestelijk blind waren, verlicht geworden, Handelingen 26:18, zij, die doof waren voor de roepstem van God, werden horende gemaakt zoals Lydia, "wier hart de Heere geopend had, zodat zij acht nam op hetgeen van Paulus gesproken werd" Handelingen 16:14. Zij, die onbekwaam waren voor alles wat goed is, zijn er door Goddelijke genade niet alleen bekwaam toe geworden, maar ook ijverig werkzaam erin en zij lopen de weg van Gods geboden. Ook van hen, die stom waren, en niet van God of tot God wisten te spreken, zullen, daar hun verstand geopend werd om Hem te kennen daardoor de lippen geopend worden om Zijn lof te verkondigen. De tong van de stomme zal zingen van vreugde, van de blijdschap over Gods heil. Uit de mond van kinderen en zuigelingen zal Gode lof bereid worden.

II. De Geest zal uitgestort worden van boven. Er zullen wateren en stromen zijn, springaders van levende wateren, toen onze Heiland van deze sprak als van de vervulling van de Schrift - en hoogstwaarschijnlijk bedoelde Hij deze schriftuurplaats - zegt de Evangelist ons: "Dit zeide Hij van de Geest," Johannes 7:38. 39, en dat zegt ook deze profeet, Hoofdstuk 32:15, zo ook hier, vers 6, in de woestijn waar men dit het minst zou verwachten zullen wateren uitbarsten, dit werd vervuld "toen de Heilige Geest viel op de heidenen, die het Woord hoorden," Handelingen 10:44, toen werden de fonteinen des levens geopend, uit welke rivieren voortkwamen, welke de aarde overvloedig bevochtigden. Deze wateren worden gezegd uit te barsten, hetgeen een aangename verrassing te kennen geeft voor de heidenwereld, die hen als het ware, in een nieuwe wereld bracht. De gezegende uitwerking hiervan zal wezen dat het dorre land tot staand water zal worden, vers 7. Zij, die vermoeid en belast waren onder de last van schuld, en verschroeid waren onder de bewustheid van Gods toorn, vonden rust en verkwikking en overvloedige vertroosting in het Evangelie. "Het dorstige land, waarin geen water was, geen inzettingen, Psalm 63, 2, zal tot springaders van de wateren worden," er zal een Evangeliedienst zijn, en daardoor de inzettingen van het Evangelie in haar reinheid en haar overvloed, die "de rivieren zijn, welke de stad Gods verblijden", Psalm 46:5. In de woningen van de draken, die verkozen op de dorre grond te wonen, Hoofdstuk 34:13, zullen deze wateren vloeien en ze verdrijven, zodat waar zij gelegen hebben, gras met riet en biezen zal zijn, een grote overvloed van nuttige voortbrengselen. Zo was het toen Christelijke kerken geplant werden, en zeer gebloeid hebben in de steden van de heidenen, die gedurende vele eeuwen woningen zijn geweest van de draken, of liever van de duivels, zoals Babylon, Openbaring 18:2, toen de hoedanigheid van de afgod tempels veranderd was, en zij aan de dienst van het Christendom werden gewijd, toen Zijn de woningen van de draken tot vruchtbaar veld geworden.

III. De weg van Godsdienst en Godsvrucht zal opengelegd worden - hij wordt hier de heilige weg genoemd, vers 8, de weg beide van een heilige aanbidding en van een heiligen wandel. Heiligheid is de rechtheid van de menselijke natuur en de menselijke wil, in overeenstemming met de natuur en de wil van God. De weg van de heiligheid is de weg van de Gode dienstige plichten, waarop de mensen behoren te wandelen en voorwaarts te streven met het oog op de heerlijkheid Gods en hun eigen geluk in de genieting van Hem. "Als onze God zal komen om ons te verlossen, dan zal Hij deze weg voor ons aftekenen door Zijn Evangelie, zoals hij nooit tevoren beschreven was." 

1\. Hij zal een verordineerde weg zijn, een verheven baan, een weg waarop wij geleid worden door Goddelijk gezag, en waarop wij beschermd worden door een Goddelijk bevelschrift. Het is de koninklijke weg, de grote weg van de Koning van de koningen, waarop wij wel aangevallen, maar niet tegengehouden kunnen worden. De weg van de heiligheid is de weg van Gods geboden, "het is de goede oude weg," Jeremia 6:16.

2\. Het zal een verordineerde weg zijn, de weg, waarop God Zijn uitverkorenen tot zich zal brengen, maar de onreine zal er niet doorgaan, hetzij om hem te verontreinigen of om hen te hinderen, die er op wandelen. Het is een afzonderlijke weg, onderscheiden van de weg van de wereld, want "het is een weg van afscheiding van en ongelijkvormigheid met de wereld, hij zal wezen voor hen, die de Heere zich afgezonderd heeft", Psalm 4:4, zal voor hen bewaard zijn, de verlosten zullen er op wandelen, en de voldoening, die zij in deze wegen van de liefelijkheid smaken, zal buiten het bereik zijn van de overlast en de kwelling van een boze wereld. "De onreine zal er niet doorgaan, want het zal een billijke weg zijn, zij, die er op wandelen, zijn de onbesmetten van de weg," Psalm 119:1, die van de verontreiniging van de wereld ontkomen.

3\. Het zal een rechte weg zijn. Wie deze weg wandelt, zelfs de dwazen, zij, die in andere dingen van zwakke geestvermogens zijn, zullen door het Woord en de Geest zulke duidelijke aanwijzingen hebben voor deze weg, dat zij niet zullen dwalen, dat wil niet zeggen dat zij onfeilbaar zullen zijn in hun gedrag en wandel, of dat zij zich nergens in zullen vergissen, maar dat zij niet schuldig zullen zijn aan een noodlottig wangedrag, zij zullen niet zo van de weg afdwalen, of zij zullen er weer op komen en goed en wel het einddoel van hun reis bereiken. Zij, die op de smalle weg zijn, zullen, hoewel sommigen van hen op het een pad kunnen vervallen, en anderen op een ander, elkaar toch ten slotte aan het einddoel ontmoeten, want geen van hen zal ooit weer op de brede weg vervallen, de geest van de waarheid zal hen in alle waarheid leiden, die nodig voor hen is. De weg naar de hemel is een rechte, eenvoudige weg, en gemakkelijk te vinden. God heeft het dwaze van deze wereld uitverkoren, en heeft hen wijs gemaakt ter zaligheid, de wetenschap is voor de verstandige licht.

4\. Hij zal een veilige weg wezen. Daar zal geen leeuw zijn, en geen verscheurend gedierte zal daarop komen, vers 9, geen om te schaden of te doden. Zij, die zich getrouw houden aan die weg, blijven buiten het bereik van Satan, de briesende leeuw, die boze raakt hen niet aan. Zij, die wandelen op de weg van de heiligheid, kunnen met heilige gerustheid en kalmte van gemoed voortgaan, wetende dat niets hen wezenlijk schaden kan, zij zullen geen kwaad vrezen. Het was in de dagen van Hiskia enige tijd nadat de tien stammen gevankelijk weggevoerd waren, dat God, misnoegd zijnde op de kolonies, die daar gevestigd waren, er leeuwen in zond, 2 Koningen 17:25. Maar Juda houdt vast aan zijn oprechtheid, en daarom zal daar geen leeuw zijn. Zij, die wandelen op de weg van de heiligheid, moeten zich afscheiden van de omreizen en verscheurenden, moeten zich behouden van het verkeerde geslacht, hopende dat zij behoren tot de verlosten, zo laat hen wandelen met de verlosten, die daarop wandelen.

IV. Het einde van die weg zal eeuwige blijdschap zijn, vers 10. Deze kostelijke belofte van tegenwoordige vrede zal weldra overgaan in gejuich en eindeloze rust voor de ziel. Hier is een goede tijding voor de burgers van Sion: rust voor de vermoeiden. "De vrijgekochten des Heeren, die Hem behoren te volgen waar Hij ook heengaat", Openbaring 14:4, "zullen wederkeren en tot Sion komen." 

1\. Om God te dienen en te aanbidden in de strijdende kerk, zij zullen uit Babel ontkomen, Zacharia 2:7. "Zij zullen naar Sion vragen op de weg," Jeremia 50:5 en de weg vinden, Hoofdstuk 52:12. God zal hun een deur openen om uit hun gevangenschap te ontkomen, en het zal een krachtige deur zijn, hoewel er vele tegenstanders zijn. Zij zullen zich voegen bij de Evangeliekerk, "die berg Sion, die stad des levenden Gods," Hebreeën 12:22. Zij zullen komen met liederen van lof en dank voor hun verlossing uit Babel, waar zij weenden bij herinnering aan Sion, Psalm 137:1. Zij zullen, door het geloof tot burgers gemaakt zijnde van het Evangelie-Sion, hun weg reizen met blijdschap, Handelingen 8:39, zij zullen zingen en de wegen des Heeren, en Hem blijven loven en prijzen, zij verblijden zich in Christus Jezus, en droefenis en zuchting onder hun overtuiging van zonde zullen wegvlieden door de kracht van de Goddelijke vertroosting. Zij die treuren zijn zalig, want zij zullen vertroost worden.

2\. Om God te zien en te genieten in de zegevierende kerk zij, die wandelen in de weg van de heiligheid onder de leiding van hun Verlosser, zullen eindelijk te Sion komen, tot het hemelse Sion, zij zullen samenkomen, zullen allen "onstraffelijk gesteld worden voor Zijn heerlijkheid in vreugde," Judas: 24, Openbaring 7:17, "zij zullen komen met gejuich." Toen Gods volk uit Babel wederkeerde in Sion, "zijn zij wenende gekomen," Jeremia 50, 4, maar zij zullen naar de hemel komen, "zingende een nieuw gezang, en niemand kon dat gezang leren," Open. 14:3. "Als zij zullen ingaan in de vreugde huns Heeren," dan zal dat een vreugde wezen, zoals die van de wereld nimmer zijn kon, eeuwige blijdschap zonder bijmengsel, zonder tussenpoos, zonder einde, zij zal niet slechts hun hart vervullen tot hun eigen volkomen en altijddurende voldoening, maar zij zal op hun hoofd zijn als een sieraad van de genade en een straalkrans, een guirlande, gedragen ten teken van overwinning, hun blijdschap zal zichtbaar wezen, en niet langer iets verborgens, zoals het is in deze wereld, zij zal bekend gemaakt worden tot eer van God en hun wederzijdse bemoediging, zij zullen dan de vreugde en blijdschap verkrijgen, die zij nooit aan deze zijde van de hemel konden verwachten, droefenis en zuchting zullen wegvlieden voor eeuwig, zoals de schaduwen van de nacht voor de opgaande zon. Aldus eindigen deze profetieën, die betrekking hebben op de inval van de Assyriërs tot ondersteuning van het volk van God onder deze ramp, en om hun blijdschap over hun verlossing er van af te leiden naar iets hogere. In onze hoop en ons blij vooruitzicht op het eeuwige leven moeten beide de droefenis en de blijdschap van deze tegenwoordige tijd als verzwolgen worden. 

 
