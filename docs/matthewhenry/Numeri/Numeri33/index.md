1. Dit zijn de reizen der kinderen Israëls, die uit Egypteland uitgetogen zijn, naar hun heiren, door de hand van Mozes en Aäron. 
2. En Mozes schreef hun uittochten, naar hun reizen, naar de mond des HEEREN; en dit zijn hun reizen, naar hun uittochten. 
3. Zij reisden dan van Rameses; in de eerste maand, op de vijftienden dag der eerste maand, des anderen daags van het pascha, togen de kinderen Israëls uit door een hoge hand, voor de ogen van alle Egyptenaren; 
4. Als de Egyptenaars begroeven degenen, welke de HEERE onder hen geslagen had, alle eerstgeborenen; ook had de HEERE gerichten geoefend aan hun goden. 
5. Als de kinderen Israëls van Rameses verreisd waren, zo legerden zij zich te Sukkoth. 
6. En zij verreisden van Sukkoth, en legerden zich in Etham, hetwelk aan het einde der woestijn is. 
7. En zij verreisden van Etham, en keerden weder naar Pi-hachiroth, dat tegenover Baal-sefon is, en zij legerden zich voor Migdol. 
8. En zij verreisden van Hachiroth, en gingen over, door het midden van de zee, naar de woestijn, en zij gingen drie dagreizen in de woestijn Etham, en legerden zich in Mara. 
9. En zij verreisden van Mara, en kwamen te Elim; in Elim nu waren twaalf waterfonteinen en zeventig palmbomen, en zij legerden zich aldaar. 
10. En zij verreisden van Elim, en legerden zich aan de Schelfzee. 
11. En zij verreisden van de Schelfzee, en legerden zich in de woestijn Sin. 
12. En zij verreisden uit de woestijn Sin, en zij legerden zich in Dofka. 
13. En zij verreisden van Dofka, en legerden zich in Aluz. 
14. En zij verreisden van Aluz, en legerden zich in Rafidim; doch daar was geen water voor het volk, om te drinken. 
15. En zij verreisden van Rafidim, en legerden zich in de woestijn van Sinai. 
16. En zij verreisden uit de woestijn van Sinai, en legerden zich in Kibroth-thaava. 
17. En zij verreisden van Kibroth-thaava, en legerden zich in Hazeroth. 
18. En zij verreisden van Hazeroth, en legerden zich in Rithma. 
19. En zij verreisden van Rithma, en legerden zich in Rimmon-perez. 
20. En zij verreisden van Rimmon-perez, en legerden zich in Libna. 
21. En zij verreisden van Libna, en legerden zich in Rissa. 
22. En zij verreisden van Rissa, en legerden zich in Kehelatha. 
23. En zij verreisden van Kehelatha, en legerden zich in het gebergte van Safer. 
24. En zij verreisden van het gebergte Safer, en legerden zich in Harada. 
25. En zij verreisden van Harada, en legerden zich in Makheloth. 
26. En zij verreisden van Makheloth, en legerden zich in Tachath. 
27. En zij verreisden van Tachath, en legerden zich in Tharah. 
28. En zij verreisden van Tharah, en legerden zich in Mithka. 
29. En zij verreisden van Mithka, en legerden zich in Hasmona. 
30. En zij verreisden van Hasmona, en legerden zich in Moseroth. 
31. En zij verreisden van Moseroth, en legerden zich in Bene-jaakan. 
32. En zij verreisden van Bene-jaakan, en legerden zich in Hor-gidgad. 
33. En zij verreisden van Hor-gidgad, en legerden zich in Jotbatha. 
34. En zij verreisden van Jotbatha, en legerden zich in Abrona. 
35. En zij verreisden van Abrona, en legerden zich in Ezeon-geber. 
36. En zij verreisden van Ezeon-geber, en legerden zich in de woestijn Zin, dat is Kades. 
37. En zij verreisden van Kades, en legerden zich aan de berg Hor, aan het einde des lands van Edom. 
38. Toen ging de priester Aäron op de berg Hor, naar de mond des HEEREN, en stierf aldaar, in het veertigste jaar na de uittocht van de kinderen Israëls uit Egypteland, in de vijfde maand, op de eersten der maand. 
39. Aäron nu was honderd drie en twintig jaren oud, als hij stierf op de berg Hor. 
40. En de Kanaaniet, de koning van Harad, die in het zuiden woonde in het land Kanaan, hoorde, dat de kinderen Israëls aankwamen. 
41. En zij verreisden van de berg Hor, en legerden zich in Zalmona. 
42. En zij verreisden van Zalmona, en legerden zich in Funon. 
43. En zij verreisden van Funon, en legerden zich in Oboth. 
44. En zij verreisden van Oboth, en legerden zich aan de heuvelen van Abarim, in de landpale van Moab. 
45. En zij verreisden van de heuvelen van Abarim, en legerden zich in Dibon-gad. 
46. En zij verreisden van Dibon-Gad, en legerden zich in Almon-diblathaim. 
47. En zij verreisden van Almon-diblathaim, en legerden zich in de bergen Abarim, tegen Nebo. 
48. En zij verreisden van de bergen Abarim, en legerden zich in de vlakke velden der Moabieten, aan de Jordaan van Jericho. 
49. En zij legerden zich aan de Jordaan van Beth-jesimoth, tot aan Abel-sittim, in de vlakke velden der Moabieten. 
50. En de HEERE sprak tot Mozes, in de vlakke velden der Moabieten, aan de Jordaan van Jericho, zeggende: 
51. Spreek tot de kinderen Israëls, en zeg tot hen: Wanneer gijlieden over de Jordaan zult gegaan zijn in het land Kanaan; 
52. Zo zult gij alle inwoners des lands voor uw aangezicht uit de bezitting verdrijven, en al hun beeltenissen verderven; ook zult gij al hun gegotene beelden verderven, en al hun hoogten verdelgen. 
53. En gij zult het land in erfelijke bezitting nemen, en daarin wonen; want Ik heb u dat land gegeven, om hetzelve erfelijk te bezitten. 
54. En gij zult het land in erfelijke bezitting nemen door het lot, naar uw geslachten; dengenen, die veel zijn, zult gij hun erfenis meerder maken, en dien, die weinig zijn, zult gij hun erfenis minder maken; waarheen voor iemand het lot zal uitgaan, dat zal hij hebben; naar de stammen uwer vaderen zult gij de erfenis nemen. 
55. Maar indien gij de inwoners des lands niet voor uw aangezicht uit de bezitting zult verdrijven, zo zal het geschieden, dat, die gij van hen zult laten overblijven, tot doornen zullen zijn in uw ogen, en tot prikkelen in uw zijden, en u zullen benauwen op het land, waarin gij woont. 
56. En het zal geschieden, dat Ik u zal doen, gelijk als Ik hun dacht te doen.

## Inleiding

I. In dit hoofdstuk hebben wij een bijzonder bericht van de reizen en legeringen van de kinderen Israëls van hun verlossing uit Egypte tot aan hun intocht in Kanaän, twee en veertig in het geheel, met enige merkwaardige gebeurtenissen, die in sommigen dier plaatsen zijn voorgevallen, vers 1-49.  
II. Een streng bevel om al de inwoners van Kanaän te verdrijven, dat zij nu gingen veroveren en in bezit nemen, vers 50-56. Zodat het eerste gedeelte van het hoofdstuk terugziet op hun tocht door de woestijn, en het laatste gedeelte voorwaarts ziet naar hun vestiging in Kanaän.  

## Numeri 33:1-49 

Dit is een kort overzicht van de reizen van de kinderen Israëls door de woestijn. Het was een gedenkwaardige geschiedenis, wel waardig om aldus in verkorte vorm bewaard te blijven tot eer van God die hen geleid heeft, en ter bemoediging van latere geslachten.

1\. Merk hierop: Wie er de schrijver van was. Mozes schreef hun uittochten, vers 2. Toen zij deze moeizame tocht ondernamen heeft God hem bevolen een journaal of dagboek bij te houden, en daar al de merkwaardige gebeurtenissen in op te tekenen, die op hun reizen voorvielen, om voor hemzelf bij het terugzien een voldoening te zijn, en voor anderen een lering. Het kan voor particuliere Christenen, maar inzonderheid voor hen die een openbare post bekleden, goed en nuttig zijn, om een verhaal in geschrift te brengen en te bewaren van de leidingen van Gods voorzienigheid met hen, de onafgebroken reeks van zegeningen, die zij hebben ervaren, inzonderheid de wendingen en veranderingen, die sommige dagen van hun leven meer merkwaardig hebben gemaakt. Ons geheugen is bedrieglijk en heeft die hulp nodig, opdat wij gedenken aan al de weg die de Heere onze God ons in de woestijn geleid heeft, Deuteronomium 8:2.

2\. Wat het bericht zelf was. Het begon met hun vertrek uit Egypte, ging voort met hun tocht door de woestijn, en eindigde in de vlakke velden van Moab, waar zij nu gelegerd waren. 
A. Er worden hier sommige dingen opgemerkt betreffende hun vertrek uit Egypte, waaraan zij bij alle gelegenheden herinnerd worden als aan een nooit te vergeten wonderwerk. 
a. Dat zij uitgetogen zijn met hun legers, vers 1, in gelederen, als een leger met banieren.
b. Onder Mozes en Aäron, hun leidslieden, opzieners en bestuurders, onder God.
c. Door een hoge hand, omdat Gods hand hoog was, die het voor hen had gewrocht, en voor de ogen aller Egyptenaren, vers 3. Zij zijn niet heimelijk gevlucht, Jesaja 52:12, maar in trotsering van hun vijanden, voor wie God hen tot zo’n lastige steen had gesteld, dat zij hen niet konden, of wilden, of durfden weerstaan.
d. Zij trokken uit terwijl de Egyptenaren hun eerstgeborenen begroeven, of zich tenminste voorbereidden om hen te begraven. e. Aan al de plagen van Egypte wordt hier nog toegevoegd, dat de Heere ook aan hun goden gerichten had geoefend, De afgoden, die zij aanbaden, werden waarschijnlijk verbroken zoals later Dagon voor de ark, zodat zij hen niet konden raadplegen nopens deze grote zaak. Hiernaar wordt misschien verwezen in Jesaja 19. De afgoden van Egypte zullen bewogen worden voor Zijn aangezicht.

B. Betreffende hun reizen naar Kanaän. Merk op:
a. Dat zij voortdurend verreisden. Als zij voor een poos in een plaats gelegerd waren, dan vertrokken zij vandaar naar een andere plaats. Zodanig is onze toestand in deze wereld, wij hebben hier geen blijvende stad.
b. Het grootste deel van hun weg lag door de woestijn, ontbloot zelfs van de noodzakelijkheden van het menselijk leven, hetgeen de wijsheid en de macht verheerlijkt van God, door wiens wonderbare leiding en milddadigheid de duizenden van Israël niet slechts hebben bestaan in de woeste, eenzame plaats, maar er even talrijk en krachtig uit tevoorschijn kwamen, als zij er in gegaan waren. In het eerst legerden zij zich aan het einde of de grens van de woestijn, vers 6, maar later in het hart van de woestijn, door de kleinere moeilijkheden bereidt God Zijn volk voor op grotere. Wij vinden hen in de woestijn van Etham, vers 8, van Sin, vers 11, van Sinaï, vers 15. Onze reizen in deze wereld gaan slechts van de ene woestijn in de andere.
c. Dat zij heen en weer geleid werden, voorwaarts en achterwaarts, zoals in een doolhof, en toch waren zij al die tijd onder de leiding van de wolken vuurkolom. Hij voerde hen rondom, Deuteronomium 32:10, en toch leidde Hij hen op een rechte weg, Psalm 107:7. De weg, die God neemt om Zijn volk tot zich te brengen, is altijd de beste weg, hoewel hij ons niet altijd de kortste weg schijnt.
d. Sommige gebeurtenissen worden in dit journaal vermeld, zoals hun gebrek aan water te Rafidim, vers 14, de dood van Aäron vers 38, 39, de aanval van Harad, vers 40, zelfs aan de naam Kibroth Thaäva, de graven van de lusten, vers 16, is een geschiedenis verbonden. Aldus behoren wij al de leidingen van Gods voorzienigheid met ons, ons gezin en ons land in gedachtenis te houden, en de vele voorbeelden van de Goddelijke zorg, waarmee Hij ons heeft geleid, en gevoed en bewaard al onze dagen tot nu toe. Sittim, de plaats waar het volk zondigde in de zaak van Peor, Hoofdstuk 25:1, wordt hier Abel-Sittim genoemd - Abel betekent rouw, zoals in Genesis 50:11, en waarschijnlijk werd die plaats zo genoemd naar het treuren van het volk van Israël over deze zonde, en tengevolge daarvan Gods toorn tegen hen. De rouw was zo groot, dat de plaats er naar genoemd werd.

## Numeri  33:50-56 

Terwijl de kinderen Israëls in de woestijn waren, heeft hun algehele afzondering van andere volken hen uit de weg gehouden van verzoeking tot afgoderij, en dat was misschien een van de bedoelingen met hun langdurige opsluiting in de woestijn, namelijk dat hierdoor de afgoden van Egypte vergeten zouden worden, en het volk, als het ware, gelucht en ontsmet zou zijn, en het geslacht dat in Kanaän kwam deze diepten van Satan nooit gekend zou hebben. Maar nu zij over de Jordaan zullen gaan, komen zij weer in die verzoeking, en daarom:
1\. Ontvangen zij streng bevel om al de overblijfselen van de afgoderij te vernietigen. Zij moeten niet slechts al de inwoners van het land uit de bezitting verdrijven, teneinde hun land in bezit te nemen, maar zij moeten al hun afgodische beeltenissen verderven, alsmede hun gegoten beelden, en al hun hoogten, vers 52. Zij moeten er geen van laten bestaan of bewaren, zelfs niet als gedenktekenen van de oudheid, om de nieuwsgierigen te bevredigen, of als versierselen van hun woningen, of als speelgoed voor hun kinderen, zij moeten ze allen vernietigen, beide ten teken van hun afschuw van afgoderij, en om te voorkomen dat zij in verzoeking zouden zijn, om die beelden te aanbidden en de valse goden, die er door voorgesteld werden, of wel om in zulke beelden of voorstellingen de God Israëls te aanbidden.

2\. Hun wordt verzekerd dat God, zo zij dit deden, hen langzamerhand in het volle bezit van het land van de belofte zou stellen, vers 53-54. Indien zij zich zuiver hielden van de afgoden van Kanaän, dan zal God hen met de schatten van Kanaän verrijken. Leer hun weg niet, dan behoeft gij hun macht niet te vrezen.

3\. Zij worden er mee bedreigd dat zij, zo zij hetzij de afgoden of de afgodendienaars spaarden, met hun eigen roeden geslagen zullen worden, en hun zonde gewis hun straf zal zijn. 

a. Zij zullen adders aan hun boezem koesteren, vers 55. Wie van de Kanaänieten overblijven, zullen, als er een verbond met hen wordt aangegaan, al was het maar voor een wapenstilstand, doornen in hun ogen en prikkelen in hun zijden zijn, dat is: zij zullen bij alle gelegenheden een kwelling voor hen wezen, hen beledigen, en beroven en zoveel zij slechts kunnen kwaad onder hen aanrichten. Wij moeten last en moeite verwachten van hetgeen waaraan wij op zondige wijze toegeven, waarin het ook moge bestaan hetgeen waardoor wij ons in verzoeking willen laten komen, zal ons kwellen en plagen.
b. De rechtvaardige God zal het rad op de Israëlieten wenden, dat bestemd was om de Kanaänieten te verpletteren, vers 56. Ik zal u doen, gelijk als Ik hun dacht te doen. Er was bedoeld dat de Kanaänieten uit het bezit zouden gestoten worden, maar als de Israëlieten met hen instemmen en hun weg leren, dan zullen zij uit het bezit gestoten worden, want rechtvaardig zou God dan meer misnoegd zijn op hen, dan op de Kanaänieten zelf. Laat ons dit horen en vrezen. Als wij de zonde niet uitdrijven, dan zal de zonde ons uitdrijven, als wij onze lusten niet doden, dan zullen onze lusten de dood veroorzaken van onze ziel.


 
