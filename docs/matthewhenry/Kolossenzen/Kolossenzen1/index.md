1. PAULUS, een apostel van JEZUS CHRISTUS door den wil Gods, en Timótheüs, de broeder,
2. Den heiligen en gelovigen broederen in Christus die te Kolosse zijn: Genade zij u en vrede van God onzen Vader en den Heere Jezus Christus.
3. Wij danken den God en Vader van onzen Heere Jezus Christus, altijd voor u biddende;
4. Alzo wij van uw geloof in Christus Jezus gehoord hebben, en van de liefde die gij hebt tot alle heiligen;
5. Om de hoop die u weggelegd is in de hemelen, van welke gij tevoren gehoord hebt door het Woord der waarheid, namelijk des Evangelies;
6. Hetwelk tot u gekomen is, gelijk ook in de gehele wereld, en het brengt vruchten voort, gelijk ook onder u, van dien dag af dat gij gehoord hebt en de genade Gods in waarheid bekend hebt;
7. Gelijk gij ook geleerd hebt van Épafras, onzen geliefden mededienstknecht, dewelke een getrouw dienaar van Christus is voor u;
8. Die ons ook verklaard heeft uw liefde in den Geest.
9. Waarom ook wij, van dien dag af dat wij het gehoord hebben, niet ophouden voor u te bidden, en te begeren dat gij moogt vervuld worden met de kennis van Zijn wil, in alle wijsheid en geestelijk verstand,
10. Opdat gij moogt wandelen waardiglijk den Heere tot alle behaaglijkheid, in alle goede werken vruchtdragende, en wassende in de kennis Gods;
11. Met alle kracht bekrachtigd zijnde, naar de sterkte Zijner heerlijkheid, tot alle lijdzaamheid en lankmoedigheid, met blijdschap;
12. Dankende den Vader, Die ons bekwaam gemaakt heeft om deel te hebben in de erve der heiligen in het licht;
13. Die ons getrokken heeft uit de macht der duisternis, en overgezet heeft in het Koninkrijk van den Zoon Zijner liefde,
14. In Denwelken wij de verlossing hebben door Zijn bloed, namelijk de vergeving der zonden;
15. Dewelke is het Beeld des onzienlijken Gods, de Eerstgeborene aller creatuur.
16. Want door Hem zijn alle dingen geschapen, die in de hemelen en die op de aarde zijn, die zienlijk en die onzienlijk zijn, hetzij tronen, hetzij heerschappijen, hetzij overheden, hetzij machten: alle dingen zijn door Hem en tot Hem geschapen;
17. En Hij is vóór alle dingen, en alle dingen bestaan tezamen door Hem.
18. En Hij is het Hoofd des lichaams, namelijk der gemeente, Hij Die het Begin is, de Eerstgeborene uit de doden, opdat Hij in allen de Eerste zou zijn.
19. Want het is des Vaders welbehagen geweest, dat in Hem al de volheid wonen zou,
20. En dat Hij door Hem vrede gemaakt hebbende door het bloed Zijns kruises, door Hem, zeg ik, alle dingen verzoenen zou tot Zichzelven, hetzij de dingen die op de aarde, hetzij de dingen die in de hemelen zijn.
21. En Hij heeft u, die eertijds vervreemd waart, en vijanden door het verstand in de boze werken, nu ook verzoend,
22. In het lichaam Zijns vleses, door den dood, opdat Hij u zou heilig en onberispelijk en onbeschuldiglijk voor Zich stellen;
23. Indien gij maar blijft in het geloof, gefundeerd en vast, en niet bewogen wordt van de hoop des Evangelies, dat gij gehoord hebt, hetwelk gepredikt is onder al de creatuur die onder den hemel is; van hetwelk ik, Paulus, een dienaar geworden ben;
24. Die mij nu verblijd in mijn lijden voor u, en vervul in mijn vlees de overblijfselen van de verdrukkingen van Christus voor Zijn lichaam, hetwelk is de gemeente;
25. Welker dienaar ik geworden ben naar de bedeling Gods, die mij gegeven is aan u, om te vervullen het Woord Gods;
26. Namelijk de verborgenheid die verborgen is geweest van alle eeuwen en van alle geslachten, maar nu geopenbaard is aan Zijn heiligen,
27. Aan wie God heeft willen bekendmaken, welke zij de rijkdom der heerlijkheid dezer verborgenheid onder de heidenen, welke is Christus onder u, de Hoop der heerlijkheid;
28. Denwelken wij verkondigen, vermanende een iegelijk mens en lerende een iegelijk mens in alle wijsheid, opdat wij zouden een iegelijk mens volmaakt stellen in Christus Jezus;
29. Waartoe ik ook arbeid, strijdende naar Zijn werking, die in mij werkt met kracht.

## Inleiding

Wij hebben hier:

I. Het opschrift als gewoonlijk, vers 1, 2;  
II. Dankzegging aan God voor hetgeen hij gehoord heeft met betrekking tot hen hun geloof, liefde en hoop, vers 3-8;  
III. Zijn gebed voor hen om kennis, vruchtbaarheid en kracht, vers 9-11;  
IV. Een bewonderenswaardige opsomming van de Christelijke leerstellingen betreffende het werk des Geestes, de persoon van de Verlosser, het werk der verlossing, en de verkondiging daarvan in het Evangelie, vers 12-29.  

## Kolossenzen 1:1-2 

I. Het opschrift van de brief is nagenoeg hetzelfde als van de andere brieven; alleen is opmerkenswaard dat: 

1\. Hij zich noemt een apostel van Jezus Christus, door de wil van God, vers 1. Een apostel is eerste-minister in het koninkrijk van Christus; onmiddellijk geroepen en buitengewoon gezonden door Christus; zijn werk was voornamelijk Christelijke gemeenten stichten en de Christelijke leer vestigen. Hij schrijft dit niet toe aan zijn eigen verdienste, kracht of bruikbaarheid, maar aan de genade en de vrije wil van God. Hij achtte zich geroepen om als apostel alles te doen wat in zijn vermogen was, want hij was daartoe aangesteld door de wil van God. 

2\. Hij verenigt hier Timotheüs met zich; hetwelk een ander blijk van zijn nederigheid is. En hoewel hij die elders zijn zoon noemt, 2 Tim. 2:1, zo noemt hij hem hier zijn broeder; een voorbeeld voor de oudere en aanzienlijker dienaren om de jongere en minder in ‘t oog vallende als broederen te beschouwen, en hen dientengevolge met vriendelijkheid en achting te behandelen. 

3\. Hij noemt de Christenen te Colosse heilige en gelovige broederen in Christus. Gelijk alle goede dienaren, zo zijn alle ware Christenen elkanders broederen, die met elkaar in nauwe betrekking staan en elkaar wederkerige liefde verschuldigd zijn. Voor God moeten zij heiligen zijn, gewijd aan Zijn eer en geheiligd door zijn genade, dragende Zijn beeld en bedoelende zijn heerlijkheid. En zowel als heiligen voor God en als broederen van elkaar moeten zij gelovig (getrouw) zijn. Getrouwheid is het kenmerk van elke betrekking in het Christelijk leven, en de kroon en heerlijkheid van alle verhoudingen. 

II. De apostolische zegen is gelijk gewoonlijk: Genade zij u en vrede van God, onze Vader, en de Heere Jezus Christus. Hij wenst hun genade en vrede; de vrije gunst van God en haar gezegende vruchten; alle soorten van geestelijke zegeningen, en dat van God onze Vader en onze Heere Jezus Christus; van beiden samen en van ieder afzonderlijk, evenals in de vorige brief. 



## Kolossenzen 1:3-11 

Hier begint de eigenlijke inhoud van de brief. De apostel vangt aan met dankzegging aan God voor hetgeen hij omtrent hen vernomen heeft, hoewel hij hen persoonlijk niet kende, en van hun staat en karakter alleen wist door mededelingen van anderen. 

I. Hij dankt God voor hen, omdat zij het Evangelie van Christus aangenomen, en bewijzen van hun getrouwheid daaraan gegeven hebben. 
Merk op: In zijn gebeden voor hen dankt hij voor hen. Dankzegging behoort een deel van elk gebed te zijn, en alles wat ons een reden van blijdschap is moet ons een reden van dankzegging zijn. 

1\. Hij dankt de God en Vader van onze Heere Jezus Christus. In onze dankzegging moeten wij ons wenden tot God als God (Hem komt onze dankzegging zowel als ons gebed toe); en als de Vader van onze Heere Jezus Christus, in en door wie alles goeds tot ons komt. Hij is de Vader van onze Heere Jezus Christus zowel als onze Vader; en het is een reden van bemoediging voor ons, telkens als wij ons tot God wenden, dat wij Hem mogen zien als de Vader van Christus en onze Vader, Zijn God en onze God, Joh. 20:17. 

2\. Waarvoor hij God dankt; voor de genade Gods in hen, welke het bewijs was van de genade Gods jegens hen. Alzo wij van uw geloof in Christus Jezus gehoord hebben, en van de liefde, die gij hebt tot alle heiligen, om de hoop, die u weggelegd is in de hemelen, vers 4, 5. Geloof, hoop en liefde zijn de drie voorname genaden in het Christelijk leven, en geschikte voorwerpen voor ons gebed en onze dankzegging. 

A. Hij dankt voor hun geloof in Christus Jezus; dat zij er toe gebracht waren om in Hem te geloven en Zijn godsdienst te belijden en Hem hun zielen toe te vertrouwen. 

B. Voor hun liefde. Behalve de algemene liefde, welke men allen mensen verschuldigd is, bestaat er een afzonderlijke liefde tot al de heiligen; hen die tot de Christelijke broederschap behoren, 1 Petr. 2:17. Wij moeten al de heiligen liefhebben, buitengemene vriendelijkheid en welwillendheid betonen aan alle godvrezenden, niettegenstaande kleine punten van verschil en menige werkelijke zwakheid. Sommigen verstaan dit van hun liefdadigheid voor de heiligen, die behoeftig waren; welke een tak en een bewijs van Christelijke liefde is. 

C. Voor hun hoop. De hoop, die u weggelegd is in de hemelen, vers 5. De zaligheid van de hemel wordt hier hun hoop genoemd, omdat die de zaak is waarop gehoopt wordt; verwachtende de zalige hoop, Titus 2:13. Wat de gelovigen reeds in de wereld ontvangen is veel; maar wat voor hen in de hemel bewaard wordt, is veel meer. En wij hebben reden om God te danken voor de hoop des hemels, welke de ware Christenen hebben, en hun wèlgegronde verwachting van deze heerlijkheid. Hun geloof in Christus en hun liefde tot de heiligen had een oog op de hoop, die voor hen weggelegd was in de hemelen. Hoe meer wij onze hoop vestigen op de beloning in de toekomende wereld, des te losser zullen wij zijn van onze aardse schatten en des te gewilliger om daarmee wel te doen. 

II. Nadat hij God gedankt heeft voor deze genaden, dankt hij Hem voor de middelen van genade, waarin zij zich verheugden. Welke gij tevoren gehoord hebt door het woord der waarheid, namelijk des Evangelies. Zij hadden in het woord der waarheid van het Evangelie gehoord van deze hoop, die in de hemelen voor hen weggelegd was. Merk op: Het Evangelie is het woord der waarheid, en waaraan wij veilig de zaligheid van onze onsterflijke zielen kunnen toevertrouwen; het komt van de God der waarheid en de Geest der waarheid, en is een waar woord. Hij noemt het de genade Gods in waarheid, vers 6. Het is grote barmhartigheid dit woord te mogen horen; want de voorname zaak, welke wij er uit leren, is de zaligheid des hemels. Het eeuwige leven is door het Evangelie aan het licht gebracht, 2 Tim. 1:10. Zij hoorden van de hope, hun in de hemelen weggelegd door het woord der waarheid van het Evangelie. 

Hetwelk tot u gekomen is, gelijk ook in de gehele wereld, en het brengt vruchten voort, gelijk ook onder u, vers 6. Dit Evangelie is verkondigd en brengt vruchten voort onder andere volken; het is tot u gekomen, gelijk in de gehele wereld, overeenkomstig het bevel: Predikt het Evangelie in de gehele wereld, en aan alle creaturen. Merk op: 

A. Allen, die het woord van het Evangelie horen, moeten vruchten des Evangelies voortbrengen; dat is: het gehoorzamen en hun beginselen en hun wandel daarnaar hervormen. Dit was het eerste wat verkondigd werd: Brengt dan vruchten voort der bekering waardig, Matth. 3:8. En onze Heere zei: Indien gij deze dingen weet, zalig zijt gij zo gij ze doet, Joh. 13:17. 

B. Waar ook het Evangelie komt, zal het vruchten voortbrengen tot eer en heerlijkheid van God. Het brengt vrucht voort, gelijk ook in u. Wij vergissen ons, indien wij menen dat wij alleen aan de vertroostingen en zegeningen des Evangelies deelhebben. Brengt het Evangelie in ons vruchten voort? Het doet het in anderen. 

III. Dat zij mogen bekrachtigd worden: Met alle kracht bekrachtigd worden naar de sterkte Zijner heerlijkheid, vers 11; versterkt tegen .de verzoekingen des Satans en versterkt voor al hun plichten. Het is een grote troost voor ons, dat Hij, die op zich genomen heeft sterkte aan Zijn volk te geven, een God van macht en van heerlijkheid is. Waar geestelijk leven is, daar is ook behoefte aan geestelijke kracht; kracht voor alle daden van het geestelijk leven. Bekrachtigd worden is door de genade Gods instaat gesteld worden tot alle goed werk, en evenzeer gesterkt door diezelfde genade tegen alle kwaad; het is bekwaam gemaakt te worden tot onze plicht en onze oprechtheid te bewaren. De gezegende Geest is de bewerker van deze kracht, want wij worden versterkt met kracht door zijn Geest in de inwendigen mens, Ef. 3:16. Het Woord van God is het middel, waardoor Hij ons die kracht toevoert; en wij behoren het ons toe te eigenen door het gebed. Het was in antwoord op zijn ernstig gebed, dat de apostel voldoende kracht ontving. In het gebed om geestelijke kracht zijn wij door de beloften niet beperkt, en daarom mogen wij niet beperkt zijn in onze hoop en begeerte daarnaar. Merk op: 

1\. Hij bad dat zij mochten bekrachtigd worden met kracht. Dit schijnt een onnodige herhaling; maar hij bedoelt dat zij overvloedig kracht, of kracht ontleend aan een ander, mochten ontvangen. 

2\. Met alle kracht. Het schijnt onredelijk te verlangen, dat een schepsel bekrachtigd worde met alle kracht; want dat kon zijn hem almachtig maken; maar hij bedoelt: met alle kracht, die wij gebruiken kunnen om onze roeping te vervullen en onze onschuld te bewaren; al de genade, die nodig is in alle beproevingen des levens en geschikt is om ons te helpen in tijd van nood. 

3\. Naar de sterkte Zijner heerlijkheid. Dat is, overeenkomstig de genade van God; maar de genade Gods in de harten der gelovigen is de sterkte Gods; en daar is heerlijkheid in die sterkte; het is een uitnemende en voldoende sterkte. En de mededeling van die sterkte is niet overeenkomstig onze zwakheid, waaraan de sterkte wordt gegeven, maar overeenkomstig zijn kracht, die haar geeft. Wanneer God geeft, doet Hij dat overeenkomstig zichzelf. 

4\. Het bepaalde doel van deze gave was om te kunnen lijden. Bekrachtigd worden tot alle lijdzaamheid en lankmoedigheid met blijdschap, vers 11. Hij bidt niet alleen dat zij ondersteund worden in hun droefenissen, maar bekrachtigd. De reden daarvan is, dat er werk voor ons te doen is ook onder ons lijden. En zij, die bekrachtigd worden naar de sterkte Zijner heerlijkheid, worden gesterkt: 

A. Tot alle lijdzaamheid. Wanneer de lijdzaamheid een volmaakt werk heeft, Jak. 1:4,  dan zijn wij bekrachtigd tot alle lijdzaamheid; wanneer wij onze moeilijkheden niet alleen geduldig dragen, maar ze aannemen als gaven van God en er dankbaar voor zijn. Aan u is "gegeven te lijden", Fil. 1:29. Indien wij onze moeiten goed dragen, al zijn ze nog zo veel en nog zo drukkend, dan dragen wij ze met lijdzaamheid. En dezelfde reden om een moeite goed te dragen, zal, indien zij een goede reden is, volstaan voor andere moeiten. "Alle lijdzaamheid" bedoelt alle soorten van lijdzaamheid, niet slechts verdragende, maar ook verwachtende lijdzaamheid. 

B. Dat is ook zo met lankmoedigheid; dat is tot grote lengte dragen, niet alleen voor een poos, maar zolang het Gode behaagt het lijden te verlengen. 

C. Het is met vreugde; zich verblijden in de verdrukking; met blijdschap de roving onzer goederen aanzien; ons verblijden dat wij waardig geacht worden om Zijns naams wil smaadheid te lijden; blijdschap zowel als lijdzaamheid hebben onder de bezwaren des levens. Dit kunnen wij nooit door enige kracht uit onszelf; maar alleen indien wij bekrachtigd worden door de genade Gods. 

## Kolossenzen 1:12-29

Hier is een kort begrip van de leer des Evangelies betreffende het grote werk onzer verlossing door Christus. Wij vinden het niet als een onderwerp voor een leerrede, maar voor een dankzegging, want onze verlossing door Christus geeft ons in alle opzichten overvloedig stof tot dankzegging. 
Dankende de Vader, vers 12. Hij levert geen betoog over onze verlossing in geregelde orde, want dan zou hij eerst spreken van de verlossing zelf en daarna van hare toepassing. Maar hier keert hij de orde om, aangezien in ons gevoel de toepassing vóór de daad zelf gaat. Wij gevoelen de zegeningen van de verlossing in onze harten, en worden door die stromen geleid tot de bron en oorsprong. De orde en volgorde van des apostels redenering kan op de volgende wijze weergegeven worden. 

I. Hij spreekt over de werkzaamheden van de Geest der genade in ons. Wij moeten daarvoor dankzeggen, omdat wij daardoor bekwaam gemaakt worden om deel te krijgen aan het middelaarschap van de Zoon. Dankende de Vader, enz., vers 12, 13. Hier wordt gesproken van het werk van de Vader, omdat de Geest der genade is de Geest des Vaders, en de Vader in ons werkt door Zijn Geest. Zij, in wie het werk der genade is gewrocht, moeten daarvoor de Vader danken. Zo wij er de troost van hebben, moet Hij er de dank voor ontvangen. Wat is nu in ons gewrocht in de toepassing der verlossing? 

1\. Hij heeft ons getrokken uit de macht der duisternis, vers 13. Hij heeft ons verlost uit de staat van heidense duisternis en goddeloosheid. Hij heeft ons gered uit de macht der zonde, welke duisternis is, 1 Joh. 1:6; van de heerschappij des Satans, die de vorst der duisternis is, Ef. 6:12; en van de helse verdoemenis, welke de buitenste duisternis is, Matth. 25:30. Zij werden geroepen uit de duisternis, 1 Petr. 2:9. 

2\. Hij heeft ons overgezet in het koninkrijk van de Zoon Zijner liefde; ons gebracht in de bedeling des Evangelies; ons leden gemaakt van de gemeente van Christus, welke is een staat van licht en zuiverheid. Eertijds waart gij duisternis, maar nu zijt gij licht in de Heere, Ef. 5:8. Die u geroepen heeft uit de duisternis tot Zijn wonderbaar licht, 1 Petr. 2:9. Zij, die slaven van Satan waren, zijn gewillige onderdanen van Christus gemaakt. De bekering van een zondaar is de overbrenging van een ziel uit het rijk des Satans in het koninkrijk van Christus. De macht der zonde wordt verbroken en men onderwerpt zich aan de heerschappij van Christus. De wet des geestes des levens in Christus maakt ons vrij van de wet der zonde en des doods. Het is het koninkrijk van de Zoon Zijner liefde; de Zoon van Zijn geheel bijzondere liefde; Zijn geliefde Zoon, Matth. 3:17, de Geliefde, Ef. 1:6. 

3\. Niet alleen dit heeft Hij gedaan, maar Hij heeft ons bekwaam gemaakt om deel te hebben in de erve der heiligen in het licht, vers 12. Hij heeft ons bereid voor de eeuwige gelukzaligheid des hemels, zoals aan de Israelieten door het lot het beloofde land uitgedeeld werd, en heeft ons daarvan het onderpand en de verzekering gegeven. Dit vermeldt de apostel het eerst omdat het de eerste aanduiding van de toekomstige zegeningen is, dat wij in zekeren zin ons door God er voor bekwaam gemaakt gevoelen. God geeft genade en heerlijkheid en ons wordt hier meegedeeld wat wij daaronder te verstaan hebben. 

A. Wat heerlijkheid is. Dat is de erve der heiligen in het licht. Het is een erfenis, en zij komt hun als kinderen toe; dat is de beste zekerheid en het eigendomsbewijs. Indien wij kinderen zijn, dan zijn wij ook erfgenamen, Rom. 8:17. En het is een erfdeel der heiligen; geschikt voor geheiligde zielen. Zij, die op aarde geen heiligen zijn, zullen nooit heiligen in de hemel zijn. En het is een erfenis in het licht; een volkomenheid van kennis, heiligheid en vreugde, door gemeenschap met God, welke licht is en de Vader der lichten, Jak. 1:17; 1 Joh. 1:5. 

B. Wat genade is. Het is het bekwaam zijn voor de erfenis. Die ons bekwaam gemaakt heeft om deel te hebben, enz., dat is geschikt en instaat voor de hemelse toestand door een daarmee overeenstemmende geneigdheid en gewoonte der ziel. En Hij maakt ons bekwaam door de machtige invloed van Zijn Geest. De werking van de Goddelijke kracht is, dat zij het hart verandert en dat hemels maakt. 
Merk op: Allen, die voor de hemel hiernamaals bestemd zijn, worden voor de hemel hier voorbereid. Allen, die ongeheiligd leven en sterven, verlaten de wereld met hun hel in hun binnenste; maar allen, die geheiligd en vernieuwd zijn, scheiden van deze wereld met hun hemel in het hart. Zij, die de erfenis der kinderen hebben, ontvangen de opvoeding van kinderen en de geaardheid van kinderen; zij hebben de Geest der aanneming, door welke zij roepen: Abba Vader! Rom. 8:15; En omdat gij kinderen zijt, heeft God de Geest Zijns Zoons in uw harten gegeven, door welke gij roept: Abba Vader! Gal. 4:6. Dat bekwaam zijn voor de hemel is het Onderpand des Geestes in onze harten, welke een deel van de erfenis is en de zekerheid voor de gehele inbezitstelling. Zij, die geheiligd zijn, zullen ook verheerlijkt worden, Rom. 8:30; en zullen eeuwig de genade Gods danken, die hen geheiligd heeft. 

II. Ten aanzien van de Persoon des Verlossers. Heerlijke dingen worden hier van Hem gezegd; want de gezegende Paulus was vol van Christus en greep elke gelegenheid aan om tot Zijn eer te spreken. Hij spreekt hier onderscheidenlijk van Hem als God en als Middelaar. 

1\. Als God spreekt hij van Hem, vers 15-17; 
A. Hij is het beeld des onzienlijken Gods. Niet gelijk de mens, die naar het beeld Gods gemaakt is, Gen 1:27, in zijn vermogens en zijn heerschappij over de schepselen; neen: Hij is het uitgedrukte beeld Zijner zelfstandigheid, Hebr. 1:3. Hij is het beeld Gods zoals de zoon het beeld zijns vaders is en een natuurlijke gelijkenis met hem heeft; zodat wie Hem gezien heeft de Vader gezien heeft, en dat zijn heerlijkheid was als die des eniggeborenen des Vaders, Joh. 1:4; 14:9. 

B. Hij is de eerstgeborene aller creaturen. Niet in die zin dat Hijzelf een schepsel is, want Hij is prootótokos pasês ktiseoos, geboren of gegenereerd vóór alle creaturen, of voordat enig creatuur gemaakt was; hetgeen de gewone spreekwijze der Schrift is voor: "van eeuwigheid" en waardoor Godsbestaan van eeuwigheid tot ons begrip gebracht wordt. Ik ben van eeuwigheid af gezalfd geweest, van de aanvang, van de oudheden der aarde aan. Ik was geboren als de afgronden nog niet waren, als nog geen fonteinen waren, zwaar van water; aleer de bergen ingevest waren; vóór de heuvelen was ik geboren, Spr. 8:23-25. Het betekent zijn heerschappij over alle dingen; gelijk de eerstgeborene in een geslacht erfgenaam en heer is van alles, zo is Hij een erfgenaam van alles, Hebr. 1:2. Het woord, met verandering van slechts één accent, proototókos, betekent eigenlijk de eerste vervaardiger of voortbrenger van alle dingen, en daardoor sluit het goed aan ‘t geen volgt. 

C. Het is er zover vandaan, dat Hij een schepsel zou zijn, dat Hij de Schepper is. Want door Hem zijn alle dingen geschapen, die in de hemel en die op de aarde zijn, die zienlijk en die onzienlijk zijn, vers 16. Hij heeft alle dingen uit niet gemaakt; de hoogste engel in de hemel zowel als de mensen op aarde. Hij schiep de wereld; de hogere en de lagere wereld, met al de bewoners van beide. Alle dingen zijn door Hem gemaakt, en zonder Hem is geen ding gemaakt, dat gemaakt is, Joh. 1:3. Hij spreekt hier van verscheidene rangen van engelen: Hetzij tronen, hetzij heerlijkheden, hetzij overheden, hetzij machten, hetgeen betekent òf verscheidenheid van heerlijkheid òf verscheidenheid van bedieningen. Engelen, overheden en machten, 1 Petr. 3:22. Christus is de eeuwige wijsheid des Vaders en het heelal is door wijsheid gemaakt. Hij is de arm des Heeren, en het heelal is door die arm gemaakt. 

Alle dingen zijn door Hem en tot Hem geschapen; di autoe kai eis auton. Daar zij door Hem geschapen zijn, zijn ze ook tot Hem geschapen, door Zijn macht gemaakt, zijn ze gemaakt tot Zijn vreugde en Zijn eer. Hij is het einde zowel als de oorsprong aller dingen. Tot Hem zijn alle dingen, Rom. 11:36, eis auton ta panta. 

D. En Hij is vóór alle dingen. Hij bestond voordat de wereld geschapen werd; vóór het begin des tijds; van alle eeuwigheid. Wijsheid was bij de Vader; de Heere bezat wijsheid in het begin Zijns wegs, vóór zijn werken, van toen aan, Spr. 8:22. In de beginne was het Woord, en het Woord was bij God en het Woord was God, Joh. 1:1.  Hij bestond niet alleen voordat Hij uit een maagd geboren werd; Hij bestond vóór allen tijd. 

E. Alle dingen bestaan tezamen door Hem. Zij bestaan niet alleen in hun wezen, maar ook in hun orde en afhankelijkheid. Hij schiep ze niet alleen in de beginne; maar het is door het woord Zijner macht dat ze blijven bestaan, Hebr. 1:3. De gehele schepping wordt in stand gehouden door de macht van de Zone Gods; en Hij behoudt haar in haar tegenwoordige gedaante. Door Hem wordt zij bewaard voor ontbinding en wegzinking in wanorde. 

2\. Daarna toont de apostel aan wat Hij is als Middelaar, vers 18, 19. 
A. Hij is het Hoofd des lichaams, namelijk der gemeente; niet alleen een Hoofd door regering en bestuur, zoals de koning het hoofd van de staat is en het recht heeft om wetten uit te vaardigen; maar een Hoofd door levensinvloed, zoals het hoofd van het menselijk lichaam. Want alle genade en kracht wordt van Hem verkregen; en de gemeente is Zijn lichaam; de vervulling Desgenen, die alles in allen vervult, Ef. 1:22. 

B. Hij is het begin, de eerstgeborene uit de doden; archê, proototokos; het Beginsel, de Eerstgeborene van uit de doden; het beginsel van onze opstanding zowel als Zelf de Eerstgeborene. Al onze hoop en blijdschap vinden haar grond in Hem, die de bewerker van onze zaligmaking is. Niet in die zin, dat Hij de eerste was, die ooit uit de dood opstond; maar Hij was de eerste en enige, die door Zijn eigen kracht verrees, en is daardoor bewezen te zijn de Zoon van God en de Heere van alle dingen. En Hij is het hoofd der opstanding en heeft ons een voorbeeld en waarborg gegeven van onze opstanding uit de dood. Hij verrees als de eersteling, 1 Cor. 15:20. 

C. Opdat Hij in allen de eerste zou zijn. Het was de wil des Vaders, dat Hij zou hebben alle macht in hemel en op aarde; dat Hij zou verheven zijn boven de engelen en alle machten in de hemel, (Hij heeft uitnemender Naam boven hen geërfd, Hebr. 1:4); en dat Hij in alle zaken van het koninkrijk Gods onder de mensen de voorkeur hebben zou. Hij heeft de eerste rang in de harten van Zijn volk boven de wereld en het vlees; en door Hem de eerste rang te geven, handelen wij naar de wil des Vaders. Opdat zij allen de Zoon eren gelijk zij de Vader eren, Joh. 5:23. 

D. Het is des Vaders welbehagen geweest, dat in Hem al de volheid wonen zou, vers 19; niet alleen een volheid van overvloed voor Hemzelf; maar een overvloed voor ons; volheid van verdienste, rechtvaardigheid, kracht en genade. Gelijk het hoofd de zetel en de bron is van alle lichamelijke krachten, zo is Christus het van alle genade voor Zijn volk. 
Het behaagde de Vader, dat alle volheid in Hem wonen zou; en wij hebben de vrijen toegang tot Hem voor alle genade, die wij behoeven. Hij is daarvoor niet alleen onze voorspraak, maar Hij is de gevolmachtigde, aan wie de uitdeling is toevertrouwd. Uit zijn volheid ontvangen wij genade voor genade; genade in ons beantwoordende aan de genade die in Hem is, Joh. 1:16, en Hij vervult alles in allen, Ef. 1:23. 

III. Betreffende het werk der verzoening. Hij spreekt van de natuur daarvan, of waarin het bestaat, en van de middelen waardoor het werd verkregen. 

1\. Waaruit het bestaat. Er zijn twee delen. 
A. De vergeving der zonden. In denwelke wij de verlossing hebben door Zijn bloed, namelijk de vergeving der zonden, vers 14. De zonde had ons gekocht en tot slaven gemaakt. Indien wij verlost worden, moeten wij van de zonde verlost worden, en dat geschiedt door vergeving; door het overdragen van de strafschuldigheid. Zie Ef. 1:7: In wie wij hebben de verlossing door Zijn bloed, namelijk de vergeving der misdaden, naar de rijkdom Zijner genade. 

B. In verzoening met God. God heeft door Hem alle dingen verzoend tot zichzelf, vers 20. Hij is de Middelaar der verzoening, die zowel vrede als vergeving voor zondaren verwerft; die hen thans in een toestand van vrede en gunst brengt; en die eindelijk alle heilige schepselen, engelen en mensen, tot één heerlijke en gezegende gemeenschap verenigen zal; alle dingen die op de aarde en in de hemel zijn. Zie Ef. 1:10. Hij zal alles tot één vergaderen in Christus, beide dat in de hemel en dat op de aarde is. De uitdrukking luidt anakephalaioosasthai, dat is: hen allen onder één hoofd brengen. De heidenen, die vervreemd waren, en vijanden door het verstand in de boze werken, heeft Hij nu ook verzoend, vers 21. 
Hier zien wij wat hun toestand van nature was; hun heidense toestand: vervreemd van God en vijanden van God. Maar nu is die vijandschap gedood, en niettegenstaande die afstand, zijn wij nu verzoend. Christus heeft de grondslag voor onze verzoening gelegd; want Hij heeft de prijs er voor betaald; Hij heeft het voorstel en de belofte gedaan; het als profeet afgekondigd en als koning vervuld. De grootste vijanden van God, die het verst van Hem vervreemd zijn en Hem tegenstand bieden, kunnen met Hem verzoend worden; en blijven alleen door hun eigen schuld onverzoend. 

2\. Hoe de verlossing verkregen is: door Zijn bloed, vers 14; Hij heeft vrede gemaakt door het bloed Zijns kruises, vers 20; en in het lichaam Zijns vleses, door de dood, vers 22. Door het bloed wordt de verzoening aangebracht; want het bloed is het leven; en zonder bloedstorting geen vergeving, Hebr. 9:22. Daar is zulk een waarde in het bloed van Christus, dat wanneer Hij dat stortte, God bereid was met de mensen in nieuwe voorwaarden te treden door hen in het verbond der genade te brengen en om Zijnentwil, krachtens Zijn kruisdood, hun vergeving te schenken en in genade aan te nemen allen, die in Hem geloven. 

IV. Betreffende de verkondiging van deze verlossing. Merk hierop: 

1\. Aan wie zij verkondigd wordt: Het is gepredikt onder alle creaturen, vers 23; dat is, er is bevel gegeven om het allen creaturen te verkondigen, Mark. 16:15. Het kan aan alle creaturen gepredikt worden, want het Evangelie sluit niemand uit, die zichzelf niet uitsluit. Meer of minder is het verkondigd of zal het verkondigd worden aan alle volken, hoewel velen tegen zijn licht in gezondigd hebben en misschien velen het nog niet genoten. 

2\. Door wie het verkondigd is: Waarvan ik, Paulus, een dienaar geworden ben. Paulus was een groot apostel; maar zijn hoogste eretitel acht hij het een bedienaar van het Evangelie van Jezus Christus te zijn. Paulus gebruikt elke gelegenheid om van zijn bediening te spreken, want hij achtte zijn bediening heerlijk, Rom. 11:13. En nog eens, vers 25: Welker dienaar ik geworden ben. Merk hier op: 

A. Vanwaar had Paulus zijn bediening? Het was: naar de bedeling van God, die mij gegeven is aan u; de wijze beschikking van de dingen in de huishouding Gods. Hij was uitdeler en bouwmeester; en dat was hem gegeven; hij had het zich niet aangematigd of het zelf genomen; en hij kon het niet als een schuld vorderen. Hij ontving het van God als een gave en nam het aan als een gunst. 

B. Ter wille van wie had hij deze bediening? Het is voor u: u ten zegen; wij zijn uw dienaren om Jezus wil, 2 Cor. 4:5. Wij zijn Christus’ dienaren ten goede van Zijn volk; om te vervullen het woord Gods (dat is: het ten volle te verkondigen); waarvan gij het grootste voordeel zult hebben. Hoe meer wij onze bediening in al haar delen vervullen, des te groter zal de zegen voor de gemeente zijn; zij zal des te meer vervuld worden met kennis en bekwaam gemaakt tot de dienst. 

C. Welk een prediker was Paulus? Dat wordt in bijzonderheden meegedeeld. 

a. Hij was een lijdende prediker. Die mij nu verblijde in mijn lijden voor u, vers 24. Hij leed ter wille van Christus en tot welzijn van de gemeente. Hij leed omdat hij het Evangelie verkondigde. En omdat hij voor zulk een goede zaak leed, kon hij zich over zijn lijden verblijden; verblijden omdat hij waardig geacht werd te lijden, en zich dat tot een eer rekenen. 

En vervul in mijn vlees de overblijfselen van de verdrukkingen van Christus. Die overblijfselen voor Paulus en voor enig ander waren geen verzoening voor de zonden, zoals het lijden van Christus was. Dáár ontbrak niets aan; dat behoefde niet vervuld te worden. Dat beantwoordde volkomen aan het doel; de voldoening van Gods gerechtigheid tot zaligmaking van Zijn volk. Maar het lijden van Paulus en van andere goede dienaren maakte hen Christus gelijkvormig en zij volgden Hem op Zijn lijdensweg; en daarom wordt gezegd, dat zij vervulden hetgeen van het lijden van Christus overgebleven was, zoals de was de graveerselen van het zegel vervult, dat er in afgedrukt wordt. Ook kan het bedoeld zijn niet van het lijden van Christus, maar van het lijden om Christus’ wil. Hij vervulde de overblijfselen. Een zeker deel en een bepaalde mate van lijden voor Christus was hem toegewezen; en daar het lijden met dat doel hem aangenaam was, zo vervulde hij meer en meer wat daarvan overgebleven was om zijn volle deel te hebben. 

b. Hij was een prediker in bijzonderheden; hij predikte niet alleen in het openbaar, doch van huis tot huis persoonlijk. Denwelke wij verkondigen, vermanende een iegelijk mens en lerende een iegelijk mens in alle wijsheid, vers 28. Een iegelijk heeft behoefte aan vermaning en lering, en daarom moet een iegelijk zijn deel ontvangen. Merk op: 
Ten eerste. Wanneer wij iemand vermanen over hetgeen hij verkeerd doet, moeten wij hem leren beter te doen; vermaning en onderwijs moeten hand aan hand gaan. 
Ten tweede. De mensen moeten vermaand en geleerd worden in alle wijsheid. Wij moeten de gelegen tijd kiezen en de beste middelen gebruiken, en ons schikken naar de omstandigheden en het bevattingsvermogen van hen met wie wij te doen hebben; en hen onderwijzen naarmate zij verdragen kunnen. Zijn doel was een iegelijk mens volmaakt te stellen in Christus Jezus; hetzij volmaakt in de kennis van de Christelijke leer (zovelen dan als wij volmaakt zijn, laat ons dit gevoelen, Fil. 3:15; 2 Tim. 3:17); hetzij, bekroond met eeuwige heerlijkheid hiernamaals, wanneer hij zichzelf een heerlijke gemeente zal voorstellen, Ef. 5:27, en haar zal doen komen tot de geesten der volmaakte rechtvaardigen, Heb. 12:23. Het doel der dienaren moet zijn de verbetering en de redding van een iegelijk, die hen hoort. 

Ten derde. Hij was een ijverig prediker en gaf zich moeite; hij was niet traag en deed zijn werk niet onachtzaam. Waartoe ik ook arbeide, strijdende naar zijn werking, die in mij werkt met kracht, vers 29. Hij arbeidde en streed; was zeer vlijtig en tevreden onder alle bezwaren, overeenkomstig de mate der genade, die hem geschonken was, en de buitengewone tegenwoordigheid van Christus bij hem. Daar Paulus zich er op toelegde om veel goeds te doen, had hij het voorrecht, dat de kracht Gods ook vruchtbaarder in hem werkte. Hoe meer wij arbeiden in het werk des Heeren, des te grotere mate van hulp mogen wij van Hem daarin verwachten, Ef. 3:7, naar de gave der genade Gods, die mij gegeven is naar de werking Zijner kracht. 

3\. Het Evangelie dat gepredikt werd. Het wordt hier genoemd: De verborgenheid, die verborgen is geweest van alle eeuwen en van alle geslachten, maar nu geopenbaard is aan zijn heiligen, vers 26. 
A. De verborgenheid van het Evangelie was lang verborgen; van eeuwen en geslachten; al de eeuwen der kerk onder de bedeling des Ouden Testaments. De gemeente was in een staat van minderjarigheid en werd opgeleid voor volmaakter toestand, maar zij kon niet zien op het einde van de dingen, die God verordend had, 2 Cor. 3:13.
B. Deze verborgenheid nu, is in de volheid der tijden bekend gemaakt aan de heiligen; duidelijk geopenbaard en blootgelegd. De sluier, die over het aangezicht van Mozes lag, is door Christus weggenomen, 2 Cor. 3:14. De geringste heilige onder het Evangelie verstaat meer dan de grootste profeet onder de wet. De minste in het koninkrijk der hemelen is groter dan zij. De verborgenheid van Christus, welke in andere eeuwen de kinderen der mensen niet is bekend gemaakt, is nu geopenbaard aan zijn heilige apostelen en profeten door de Geest, Ef. 3:4, 5. En wat is die verborgenheid? Het is de rijkdom van Gods heerlijkheid onder de heidenen. De bijzondere leer van het Evangelie was een verborgenheid, die tevoren verborgen was en nu bekend gemaakt werd. Maar de grote verborgenheid, waarop hier gedoeld wordt, is het verbreken van de muur des afscheidsels tussen Joden en heidenen, en de verkondiging van het Evangelie aan de heidenwereld, zodat deze deelgenoten worden aan de voorrechten van het Evangelie; zij, die tevoren in onwetendheid en afgoderij verzonken lagen. 
Dat de heidenen zijn mede-erfgenamen en van hetzelfde lichaam, en mede-deelgenoten Zijner belofte in Christus door het Evangelie, Ef. 3:6. Deze verborgenheid, nu bekend gemaakt, is Christus onder u, de hoop der heerlijkheid. Christus is de hoop der heerlijkheid. De grond van onze hoop is Christus in het woord, of de openbaring des Evangelies, die ons de aard daarvan en de middelen om die te verkrijgen mededeelt. Het bewijs van onze hoop is Christus in het hart, of de heiligmaking van de ziel, en haar toebereiding voor de hemelse heerlijkheid. 

4\. De roeping van hen, die aan deze verlossing deelhebben. Indien gij maar blijft in het geloof, gefundeerd en vast, en niet bewogen wordt van de hope des Evangelies, dat gij gehoord hebt, vers 23. Wij moeten gefundeerd en vast in het geloof blijven, en niet bewogen worden van de hope des Evangelies; dat is, wij moeten er in onze zielen zo vast van overtuigd zijn, dat wij er door geen verzoeking van afgetrokken worden. Wij moeten standvastig en onbeweeglijk zijn, 1 Cor. 15:58, en de onwankelbare belijdenis der hoop vasthouden, Heb. 10:23. Wij kunnen de gelukkigen uitslag van ons geloof alleen verwachten, wanneer wij blijven in het geloof en er zo in gefundeerd en bevestigd zijn, dat wij niet bewogen kunnen worden. Wij moeten ons niet onttrekken ten verderve, maar geloven tot behouding onzer zielen, Hebr. 10:39. Wij moeten getrouw zijn tot de dood, door alle verzoekingen heen, opdat wij mogen ontvangen de kroon des levens, en verkrijgen het einde onzes geloofs, de zaligheid onzer zielen, 1 Petr. 1:9. 

