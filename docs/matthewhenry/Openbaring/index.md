## EEN VERKLARING MET PRAKTISCHE OPMERKINGEN, VAN DE OPENBARING VAN JOHANNES.

Het moet geen vooroordeel tegen de waarde en het gezag van dit boek wekken, dat het verworpen is geworden door mensen met bedorven verstand, zoals Cerdon en Marcion; of betwijfeld door mannen met beter karakter; want dat is het lot geweest ook van andere gedeelten der Heilige Schrift, ja van de schrijver dezer Schrift zelven. De voorstelling en het opschrift van dit boek zijn zeker geheiligd en Goddelijk; en de inhoud komt overeen met die van andere profetische boeken, voornamelijk met Ezechiël en Daniël; de gemeente Gods heeft het algemeen aangenomen, en er goede grond en grote vertroosting in gevonden. Van de aanvang af is de gemeente Gods met profetie gezegend. De heerlijke voorzegging van het vermorzelen van de kop der Slang was het houvast en de steun van de patriarchalen tijd, en de vele profetieën betreffende de komende Messias maakten het Evangelie van het Oude Testament uit. Christus zelf voorspelde de verwoesting van Jeruzalem; en omstreeks de tijd, waarin die voorviel, verwaardigde Hij Johannes, de apostel, met dit boek der Openbaring, om het aan de gemeente over te leveren als een voorzegging van de belangrijkste gebeurtenissen, die in het einde der tijden zouden voorvallen; tot ondersteuning van het geloof Zijner gemeenten ter besturing van haar hoop. Dit boek wordt De Openbaring genoemd, omdat God daarin die dingen ontdekt, welke nooit hadden kunnen uitgevonden worden door de onderzoekingen van het menselijk verstand; diepe dingen Gods, welke niemand weet dan de Geest Gods, en zij aan wie Hij ze openbaart. 
