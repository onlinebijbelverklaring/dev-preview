## EEN VERKLARING MET PRAKTISCHE OPMERKINGEN VAN HET BOEK EZRA

De Joodse kerk heeft in dit boek een gans ander aanzien dan zij vroeger had; haar toestand is veel beter en aangenamer dan hij in Babel geweest is, maar staat toch verre achter bij wat hij vroeger was. Er is nu weer leven in de dorre beenderen, maar het volk is in de gestalte van een dienstknecht; het juk hunner gevangenschap is afgenomen, maar de tekenen ervan zijn nog op hun hals te bespeuren. Van koningen horen wij niet meer, de kroon is van hun hoofd gevallen. Met profeten zijn zij gezegend, om hen te leiden en te besturen bij hun wederherstelling in het land, maar na een wijle houdt de profetie onder hen op, totdat de grote Profeet en Zijn voorloper verschijnen. 
De geschiedenis, vervat in dit boek, is de vervuiling van Jeremia’s profetie betreffende de terugkeer der Joden uit Babel aan het einde van zeventig jaren en een type van de vervulling der profetieën van de Apocalyps betreffende de verlossing van de Evangeliekerk uit het Nieuw-Testamentische Babel.

Ezra bewaarde de gedenkschriften van deze grote omwending en heeft ze in dit boek aan de kerk overgeleverd. Zijn naam betekent een helper, en dat is hij voor dat volk geweest. Een bijzonder bericht nopens hem zullen wij vinden in Hoofdstuk VII, waar hij zelf op het toneel der handeling verschijnt. 

Het boek geeft ons een bericht:  

I. Van de terugkeer der Joden uit hun gevangenschap, Hoofdstuk 1 en 2.  
II. Van het bouwen van de tempel, van de tegenstand, die daarbij ontmoet werd, en de voltooiing er van in weerwil van dien tegenstand, Hoofdstuk 3-6.  
III. Van Ezra’s komst te Jeruzalem, Hoofdstuk 7 en 8.  
IV. Van de goeden dienst, dien hij daar deed, door hen, die vreemde vrouwen gehuwd hadden, te verplichten om ze weg te zenden, Hoofdstuk 9 en 10. Dit opnieuw beginnen der Joodse natie was gering, maar haar laatste is zeer vermeerderd geworden.  
